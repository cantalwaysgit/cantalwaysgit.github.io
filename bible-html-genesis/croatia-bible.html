<!doctype html> <html> <body>
<p> U početku stvori Bog nebo i zemlju. <p><br/>
<p> Zemlja bijaše pusta  i prazna; tama se prostirala nad bezdanom i Duh Božji lebdio  je nad vodama. <p><br/>
<p> I reče Bog: "Neka bude svjetlost!" I bi svjetlost. <p><br/>
<p> I  vidje Bog da je svjetlost dobra; i rastavi Bog svjetlost od tame. <p><br/>
<p> Svjetlost prozva Bog dan, a tamu prozva noć. Tako bude večer, pa jutro - dan prvi. <p><br/>
<p> I reče Bog: "Neka bude svod posred voda da dijeli vode  od voda!" I bi tako. <p><br/>
<p> Bog načini svod i vode pod svodom odijeli  od voda nad svodom. <p><br/>
<p> A svod prozva Bog nebo. Tako bude večer, pa jutro - dan drugi. <p><br/>
<p> I reče Bog: "Vode pod nebom neka se skupe na jedno mjesto  i neka se pokaže kopno!" I bi tako. <p><br/>
<p> Kopno prozva Bog zemlja, a skupljene vode mora. I vidje Bog da je dobro. <p><br/>
<p> I reče Bog: "Neka proklija zemlja zelenilom - travom  sjemenitom, stablima plodonosnim, koja, svako prema svojoj vrsti, na zemlji donose plod što u sebi nosi svoje sjeme. I bi tako. <p><br/>
<p> I nikne iz zemlje zelena trava što se sjemeni, svaka prema  svojoj vrsti, i stabla koja rode plodovima što u sebi nose svoje  sjeme, svako prema svojoj vrsti. I vidje Bog da je dobro. <p><br/>
<p> Tako  bude večer, pa jutro - dan treći. <p><br/>
<p> I reče Bog: "Neka budu svjetlila na svodu nebeskom da  luče dan od noći, da budu znaci blagdanima, danima i godinama, <p><br/>
<p> i neka svijetle na svodu nebeskom i rasvjetljuju zemlju!"  I bi tako. <p><br/>
<p> I načini Bog dva velika svjetlila - veće da vlada  danom, manje da vlada noću - i zvijezde. <p><br/>
<p> I Bog ih postavi  na svod nebeski da rasvjetljuju zemlju, <p><br/>
<p> da vladaju danom  i noću i da rastavljaju svjetlost od tame. I vidje Bog da je  dobro. <p><br/>
<p> Tako bude večer, pa jutro - dan četvrti. <p><br/>
<p> I reče Bog: "Nek' povrvi vodom vreva živih stvorova,  i ptice nek' polete nad zemljom, svodom nebeskim!" I bi tako. <p><br/>
<p> Stvori Bog morske grdosije i svakovrsne žive stvorove što  mile i vrve vodom i ptice krilate svake vrste. I vidje Bog da  je dobro. <p><br/>
<p> I blagoslovi ih govoreći: "Plodite se i množite  i napunite vode morske! I ptice neka se namnože na zemlji!" <p><br/>
<p> Tako  bude večer, pa jutro - dan peti. <p><br/>
<p> I reče Bog: "Neka zemlja izvede živa bića, svako prema  svojoj vrsti: stoku, gmizavce i zvjerad svake vrste!" I bi tako. <p><br/>
<p> I stvori Bog svakovrsnu zvjerad, stoku i gmizavce svake vrste.  I vidje Bog da je dobro. <p><br/>
<p> I reče Bog: "Načinimo čovjeka na svoju sliku, sebi slična, da bude gospodar ribama morskim, pticama nebeskim i stoci -  svoj zemlji - i svim gmizavcima što puze po zemlji!" <p><br/>
<p> Na svoju sliku stvori Bog čovjeka, na sliku Božju on ga stvori, muško i žensko stvori ih. <p><br/>
<p> I blagoslovi ih Bog i reče im: "Plodite se, i množite, i napunite zemlju, i sebi je podložite! Vladajte ribama u moru  i pticama u zraku i svim živim stvorovima što puze po zemlji!" <p><br/>
<p> I doda Bog: "Evo, dajem vam sve bilje što se sjemeni, po  svoj zemlji, i sva stabla plodonosna što u sebi nose svoje sjeme:  neka vam budu za hranu! <p><br/>
<p> A zvijerima na zemlji i pticama u  zraku i gmizavcima što puze po zemlji u kojima je dah života  - neka je za hranu sve zeleno bilje!" I bi tako. <p><br/>
<p> I vidje  Bog sve što je učinio, i bijaše veoma dobro. Tako bude večer, pa jutro - dan šesti. <p><br/>
<p> Tako bude dovršeno nebo i zemlja sa svom svojom vojskom. <p><br/>
<p> I  sedmoga dana Bog dovrši svoje djelo koje učini. I počinu u sedmi  dan od svega djela koje učini. <p><br/>
<p> I blagoslovi Bog sedmi dan  i posveti, jer u taj dan počinu od svega djela svoga koje učini. <p><br/>
<p> To je postanak neba i zemlje, tako su stvarani.  Kad je Jahve, Bog, sazdao nebo i zemlju, <p><br/>
<p> još nije bilo  nikakva poljskoga grmlja po zemlji, još ne bijaše niklo nikakvo  poljsko bilje, jer Jahve, Bog, još ne pusti dažda na zemlju i  nije bilo čovjeka da zemlju obrađuje. <p><br/>
<p> Ipak, voda je izvirala  iz zemlje i natapala svu površinu zemaljsku. <p><br/>
<p> Jahve, Bog, napravi  čovjeka od praha zemaljskog i u nosnice mu udahne dah života.  Tako postane čovjek živa duša. <p><br/>
<p> I Jahve, Bog, zasadi vrt na istoku, u Edenu, i u nj smjesti  čovjeka koga je napravio. <p><br/>
<p> Tada Jahve, Bog, učini te iz zemlje  nikoše svakovrsna stabla - pogledu zamamljiva a dobra za hranu  - i stablo života, nasred vrta, i stablo spoznaje dobra i zla. <p><br/>
<p> Rijeka je izvirala iz Edena da bi natapala vrt; odatle  se granala u četiri kraka. <p><br/>
<p> Prvom je ime Pišon, a optječe  svom zemljom havilskom, u kojoj ima zlata. <p><br/>
<p> Zlato je te zemlje  dobro, a ima ondje i bdelija i oniksa. <p><br/>
<p> Drugoj je rijeci ime  Gihon, a optječe svu zemlju Kuš. <p><br/>
<p> Treća je rijeka Tigris,  a teče na istok od Ašura; četvrta je Eufrat. <p><br/>
<p> Jahve, Bog, uzme čovjeka i postavi ga u edenski vrt da  ga obrađuje i čuva. <p><br/>
<p> Jahve, Bog, zapovjedi čovjeku: "Sa svakoga  stabla u vrtu slobodno jedi, <p><br/>
<p> ali sa stabla spoznaje dobra  i zla da nisi jeo! U onaj dan u koji s njega okusiš, zacijelo  ćeš umrijeti!" <p><br/>
<p> I reče Jahve, Bog: "Nije dobro da čovjek bude sam: načinit  ću mu pomoć kao što je on." <p><br/>
<p> Tada Jahve, Bog, načini od zemlje  sve životinje u polju i sve ptice u zraku i predvede ih čovjeku  da vidi kako će koju nazvati, pa kako koje stvorenje čovjek prozove, da mu tako bude ime. <p><br/>
<p> Čovjek nadjene imena svoj stoci, svim  pticama u zraku i životinjama u polju. No čovjeku se ne nađe  pomoć kao što je on. <p><br/>
<p> Tada Jahve, Bog, pusti tvrd san na čovjeka  te on zaspa, pa mu izvadi jedno rebro, a mjesto zatvori mesom. <p><br/>
<p> Od rebra što ga je uzeo čovjeku napravi Jahve, Bog, ženu  pa je dovede čovjeku. <p><br/>
<p> Nato čovjek reče: "Gle, evo kosti od mojih kostiju, mesa od mesa mojega! Ženom neka se zove, od čovjeka kad je uzeta!" <p><br/>
<p> Stoga će čovjek ostaviti oca i majku da prione uza svoju  ženu i bit će njih dvoje jedno tijelo. <p><br/>
<p> A bijahu oboje goli - čovjek i njegova žena - ali ne  osjećahu stida. <p><br/>
<p> Zmija bijaše lukavija od sve zvjeradi što je stvori Jahve,  Bog. Ona reče ženi: "Zar vam je Bog rekao da ne smijete jesti  ni s jednog drveta u vrtu?" <p><br/>
<p> Žena odgovori zmiji: "Plodove  sa stabala u vrtu smijemo jesti. <p><br/>
<p> Samo za plod stabla što je  nasred vrta rekao je Bog: 'Da ga niste jeli! I ne dirajte u nj, da ne umrete!'" <p><br/>
<p> Nato će zmija ženi: "Ne, nećete umrijeti! <p><br/>
<p> Nego, zna Bog: onog dana kad budete s njega jeli, otvorit  će vam se oči, i vi ćete biti kao bogovi koji razlučuju dobro  i zlo." <p><br/>
<p> Vidje žena da je stablo dobro za jelo, za oči zamamljivo, a za mudrost poželjno: ubere ploda njegova i pojede. Dade i  svom mužu, koji bijaše s njom, pa je i on jeo. <p><br/>
<p> Tada se obadvoma  otvore oči i upoznaju da su goli. Spletu smokova lišća i naprave  sebi pregače. <p><br/>
<p> Uto čuju korak Jahve, Boga, koji je šetao vrtom za dnevnog  povjetarca. I sakriju se - čovjek i njegova žena - pred Jahvom, Bogom, među stabla u vrtu. <p><br/>
<p> Jahve, Bog, zovne čovjeka: "Gdje  si?" - reče mu. <p><br/>
<p> On odgovori: "Čuo sam tvoj korak po vrtu;  pobojah se jer sam go, pa se sakrih." <p><br/>
<p> Nato mu reče: "Tko  ti kaza da si go? Ti si, dakle, jeo sa stabla s kojega sam ti  zabranio jesti?" <p><br/>
<p> Čovjek odgovori: "Žena koju si stavio uza  me - ona mi je dala sa stabla pa sam jeo." <p><br/>
<p> Jahve, Bog, reče  ženi: "Što si to učinila?" "Zmija me prevarila pa sam jela",  odgovori žena. <p><br/>
<p> Nato Jahve, Bog, reče zmiji: "Kad si to učinila, prokleta bila među svim životinjama i svom zvjeradi divljom! Po trbuhu svome puzat ćeš i zemlju jesti sveg života svog! <p><br/>
<p> Neprijateljstvo ja zamećem između tebe i žene, između roda tvojeg i roda njezina: on će ti glavu satirati, a ti ćeš mu vrebati petu." <p><br/>
<p> A ženi reče: "Trudnoći tvojoj muke ću umnožit, u mukama djecu ćeš rađati. Žudnja će te mužu tjerati, a on će gospodariti nad tobom." <p><br/>
<p> A čovjeku reče: "Jer si poslušao glas svoje žene te jeo  sa stabla s kojega sam ti zabranio jesti rekavši: S njega da  nisi jeo! - evo: Zemlja neka je zbog tebe prokleta: s trudom ćeš se od nje hraniti svega vijeka svog! <p><br/>
<p> Rađat će ti trnjem i korovom, a hranit ćeš se poljskim raslinjem. <p><br/>
<p> U znoju lica svoga kruh svoj ćeš jesti dokle se u zemlju ne vratiš: tÓa iz zemlje uzet si bio - prah si, u prah ćeš se i vratiti." <p><br/>
<p> Svojoj ženi čovjek nadjene ime Eva, jer je majka svima  živima. <p><br/>
<p> I načini Jahve, Bog, čovjeku i njegovoj ženi odjeću  od krzna pa ih odjenu. <p><br/>
<p> Zatim reče Bog: "Evo, čovjek postade  kao jedan od nas - znajući dobro i zlo! Da ne bi sada pružio  ruku, ubrao sa stabla života pa pojeo i živio navijeke!" <p><br/>
<p> Zato  ga Jahve, Bog, istjera iz vrta edenskoga da obrađuje zemlju iz  koje je i uzet. <p><br/>
<p> Istjera, dakle, čovjeka i nastani ga istočno  od vrta edenskog, pa postavi kerubine i plameni mač koji se svjetlucao  - da straže nad stazom koja vodi k stablu života. <p><br/>
<p> Čovjek pozna svoju ženu Evu, a ona zače i rodi Kajina, pa reče:  "Muško sam čedo stekla pomoću Jahve!" <p><br/>
<p> Poslije rodi Abela,  brata Kajinova; Abel postane stočar, a Kajin zemljoradnik. <p><br/>
<p> I  jednoga dana Kajin prinese Jahvi žrtvu od zemaljskih plodova. <p><br/>
<p> A prinese i Abel od prvine svoje stoke, sve po izbor pretilinu.  Jahve milostivo pogleda na Abela i njegovu žrtvu, <p><br/>
<p> a na Kajina  i žrtvu njegovu ni pogleda ne svrati. Stoga se Kajin veoma razljuti  i lice mu se namrgodi. <p><br/>
<p> I Jahve reče Kajinu: "Zašto si ljut?  Zašto ti je lice namrgođeno? <p><br/>
<p> Jer ako pravo radiš, vedrinom  odsijevaš. A ne radiš li pravo, grijeh ti je kao zvijer na pragu  što na te vreba; još mu se možeš oduprijeti." <p><br/>
<p> Kajin pak reče  svome bratu Abelu: "Hajdemo van!" I našavši se na polju, Kajin  skoči na brata Abela te ga ubi. <p><br/>
<p> Potom Jahve zapita Kajina: "Gdje ti je brat Abel?" "Ne  znam", odgovori. "Zar sam ja čuvar brata svoga?" <p><br/>
<p> Jahve nastavi:  "Što si učinio? Slušaj! Krv brata tvoga iz zemlje k meni viče. <p><br/>
<p> Stoga budi proklet na zemlji koja je rastvorila usta da proguta  s ruke tvoje krv brata tvoga! <p><br/>
<p> Obrađivat ćeš zemlju, ali ti  više neće davati svoga roda. Vječni ćeš skitalica na zemlji biti!" <p><br/>
<p> A Kajin reče Jahvi: "Kazna je moja odviše teška da se snosi. <p><br/>
<p> Evo me tjeraš danas s plodnoga tla; moram se skrivati od  tvoga lica i biti vječni lutalac na zemlji - tko me god nađe, može me ubiti." <p><br/>
<p> A Jahve mu reče: "Ne! Nego tko ubije Kajina, sedmerostruka osveta na njemu će se izvršiti!" I Jahve stavi  znak na Kajina, da ga tko, našavši ga, ne ubije. <p><br/>
<p> Kajin ode  ispred lica Jahvina u zemlju Nod, istočno od Edena, i ondje se  nastani. <p><br/>
<p> Kajin pozna svoju ženu te ona zače i rodi Henoka. Podigao  je grad i grad prozvao imenom svoga sina - Henok. <p><br/>
<p> Henoku  se rodio Irad, a od Irada potekao Mehujael; od Mehujaela poteče  Metušael, od Metušaela Lamek. <p><br/>
<p> Lamek uzme dvije žene. Jedna  se zvala Ada, a druga Sila. <p><br/>
<p> Ada rodi Jabala, koji je postao  praocem onih što pod šatorima žive sa stokom. <p><br/>
<p> Bratu mu bijaše  ime Jubal. On je praotac svih koji sviraju na liru i sviralu. <p><br/>
<p> Sila rodi Tubal-Kajina, praoca onih koji kuju bakar i željezo.  Tubal-Kajinovoj sestri bijaše ime Naama. <p><br/>
<p> Lamek prozbori svojim ženama: "Ada i Sila, glas moj poslušajte! Žene Lamekove, čujte mi besjedu: Čovjeka sam ubio jer me ranio i dijete jer me udarilo. <p><br/>
<p> Ako će Kajin biti osvećen sedmerostruko, Lamek će sedamdeset i sedam puta!" <p><br/>
<p> Adam pozna svoju ženu te ona rodi sina i nadjenu mu ime  Šet. Reče ona: "Bog mi dade drugo dijete mjesto Abela, koga ubi  Kajin." <p><br/>
<p> Šetu se rodi sin, komu on nadjenu ime Enoš. Tada  se počelo zazivati ime Jahvino. <p><br/>
<p> Ovo je povijest Adamova roda. Kad je Bog stvorio čovjeka, napravio ga je na priliku svoju; <p><br/>
<p> stvorio je muško i žensko. A kad ih je stvorio, blagoslovi  ih i nazva - čovjek. <p><br/>
<p> Kad je Adamu bilo sto i trideset godina, rodi mu se sin  njemu sličan, na njegovu sliku; nadjenu mu ime Šet. <p><br/>
<p> Po rođenju  Šetovu Adam je živio osam stotina godina te mu se rodilo još  sinova i kćeri. <p><br/>
<p> Adam poživje u svemu devet stotina i trideset  godina. Potom umrije. <p><br/>
<p> Kad je Šetu bilo sto i pet godina, rodi mu se Enoš. <p><br/>
<p> Po  rođenju Enoševu Šet je živio osam stotina i sedam godina te mu  se rodilo još sinova i kćeri. <p><br/>
<p> Šet poživje u svemu devet stotina  i dvanaest godina. Potom umrije. <p><br/>
<p> Kad je Enošu bilo devedeset godina, rodi mu se Kenan. <p><br/>
<p> Po rođenju Kenanovu Enoš je živio osam stotina i petnaest  godina te mu se rodilo još sinova i kćeri. <p><br/>
<p> Enoš poživje u  svemu devet stotina i pet godina. Potom umrije. <p><br/>
<p> Kad je Kenanu bilo sedamdeset godina, rodi mu se Mahalalel. <p><br/>
<p> Po rođenju Mahalalelovu Kenan je živio osam stotina i četrdeset  godina te mu se rodilo još sinova i kćeri. <p><br/>
<p> Kenan poživje  u svemu devet stotina i deset godina. Potom umrije. <p><br/>
<p> Kad je Mahalalelu bilo šezdeset i pet godina, rodi mu  se Jered. <p><br/>
<p> Po rođenju Jeredovu Mahalalel je živio osam stotina  i trideset godina te mu se rodilo još sinova i kćeri. <p><br/>
<p> Mahalalel  poživje u svemu osam stotina devedeset i pet godina. Potom umrije. <p><br/>
<p> Kad je Jeredu bilo sto šezdeset i dvije godine, rodi  mu se Henok. <p><br/>
<p> Po rođenju Henokovu Jered je živio osam stotina  godina te mu se rodilo još sinova i kćeri. <p><br/>
<p> Jered poživje  u svemu devet stotina šezdeset i dvije godine. Potom umrije. <p><br/>
<p> Kad je Henoku bilo šezdeset i pet godina, rodi mu se  Metušalah. <p><br/>
<p> Henok je hodio s Bogom. Po rođenju Metušalahovu  Henok je živio trista godina te mu se rodilo još sinova i kćeri. <p><br/>
<p> Henok poživje u svemu trista šezdeset i pet godina. <p><br/>
<p> Henok  je hodio s Bogom, potom iščeznu; Bog ga uze. <p><br/>
<p> Kad je Metušalahu bilo sto osamdeset i sedam godina,  rodi mu se Lamek. <p><br/>
<p> Po rođenju Lamekovu Metušalah je živio  sedam stotina osamdeset i dvije godine te mu se rodilo još sinova  i kćeri. <p><br/>
<p> Metušalah poživje u svemu devet stotina šezdeset  i devet godina. Potom umrije. <p><br/>
<p> Kad su Lameku bile sto osamdeset i dvije godine, rodi  mu se sin. <p><br/>
<p> Nadjene mu ime Noa, govoreći: "Ovaj će nam pribavljati, u trudu i naporu naših ruku, utjehu iz zemlje koju je Bog prokleo." <p><br/>
<p> Po rođenju Noinu Lamek je živio pet stotina devedeset i pet  godina te mu se rodilo još sinova i kćeri. <p><br/>
<p> Lamek poživje  u svemu sedam stotina sedamdeset i sedam godina. Potom umrije. <p><br/>
<p> Pošto je Noa proživio pet stotina godina, rode mu se  Šem, Ham i Jafet. <p><br/>
<p> Kad su se ljudi počeli širiti po zemlji i kćeri im se narodile, <p><br/>
<p> opaze sinovi Božji da su kćeri ljudske pristale, pa ih uzimahu  sebi za žene koje su god htjeli. <p><br/>
<p> Onda Jahve reče: "Neće moj  duh u čovjeku ostati dovijeka; čovjek je tjelesan, pa neka mu  vijek bude stotinu dvadeset godina." <p><br/>
<p> U ona su vremena - a  i kasnije - na zemlji bili Nefili, kad su Božji sinovi općili  s ljudskim kćerima pa im one rađale djecu. To su oni od starine  po snazi glasoviti ljudi. <p><br/>
<p> Vidje Jahve kako je čovjekova pokvarenost na zemlji velika  i kako je svaka pomisao u njegovoj pameti uvijek samo zloća. <p><br/>
<p> Jahve se pokaja i u svom srcu ražalosti što je načinio čovjeka  na zemlji. <p><br/>
<p> Reče Jahve: "Ljude koje sam stvorio izbrisat ću  s lica zemlje - od čovjeka do zvijeri, puzavce i ptice u zraku  - jer sam se pokajao što sam ih napravio." <p><br/>
<p> Ali je Noa našao  milost u očima Jahvinim. <p><br/>
<p> Ovo je povijest Noina: Noa je bio čovjek pravedan i neporočan u svom vremenu. S  Bogom je Noa hodio. <p><br/>
<p> Tri su se sina rodila Noi: Šem, Ham i  Jafet. <p><br/>
<p> U očima Božjim zemlja se bila iskvarila; nepravdom se  napunila. <p><br/>
<p> I kad je Bog vidio kako se zemlja iskvarila - tÓa  svako se biće na zemlji izopačilo - <p><br/>
<p> reče Bog Noi: "Odlučio  sam da bude kraj svim bićima jer se zemlja napunila opačinom;  i, evo, uništit ću ih zajedno sa zemljom. <p><br/>
<p> Napravi sebi korablju  od smolastoga drveta; korablju načini s prijekletima i obloži  je iznutra i izvana paklinom. <p><br/>
<p> A pravit ćeš je ovako: neka  korablja bude trista lakata u duljinu, pedeset u širinu, a trideset  lakata u visinu. <p><br/>
<p> Na korablji načini otvor za svjetlo, završi  ga jedan lakat od vrha. Vrata na korablji načini sa strane; neka  ima donji, srednji i gornji kat. <p><br/>
<p> Ja ću, evo, pustiti potop  - vode na zemlju - da izgine svako biće pod nebom, sve u čemu  ima dah života: sve na zemlji mora poginuti. <p><br/>
<p> A s tobom ću  učiniti Savez; ti ćeš ući u korablju - ti i s tobom tvoji sinovi, tvoja žena i žene tvojih sinova. <p><br/>
<p> A od svega što je živo  - od svih bića - uvedi u korablju od svakoga po dvoje da s tobom  preživi, i neka budu muško i žensko. <p><br/>
<p> Od ptica prema njihovim  vrstama, od životinja prema njihovim vrstama i od svih stvorova  što po tlu puze prema njihovim vrstama: po dvoje od svega neka  uđe k tebi da preživi. <p><br/>
<p> Sa sobom uzmi svega za jelo pa čuvaj  da bude hrane tebi i njima." <p><br/>
<p> Noa učini tako. Sve kako mu je Bog naredio, tako je izvršio. <p><br/>
<p> Onda Jahve reče Noi: "Uđi ti i sva tvoja obitelj u korablju, jer sam uvidio da si ti jedini preda mnom pravedan u ovom vremenu. <p><br/>
<p> Uzmi sa sobom od svih čistih životinja po sedam parova: mužjaka  i njegovu ženku. <p><br/>
<p> Isto tako od ptica nebeskih po sedam parova  - mužjaka i ženku - da im se sjeme sačuva na zemlji. <p><br/>
<p> Jer ću  do sedam dana pustiti dažd po zemlji četrdeset dana i četrdeset  noći te ću istrijebiti s lica zemlje svako živo biće što sam  ga načinio." <p><br/>
<p> Noa učini sve kako mu je Jahve naredio. <p><br/>
<p> Noi bijaše šest stotina godina kad je potop došao na zemlju. <p><br/>
<p> I pred vodama potopnim uđu s Noom u korablju njegovi sinovi, njegova žena i žene sinova njegovih. <p><br/>
<p> Od čistih životinja  i od životinja koje nisu čiste, od ptica, od svega što zemljom  puzi, <p><br/>
<p> uđe po dvoje - mužjak i ženka - u korablju s Noom, kako  je Bog naredio Noi. <p><br/>
<p> A sedmoga dana zapljušte potopne vode  po zemlji. <p><br/>
<p> U dan onaj - šestote godine Noina života, mjeseca drugog, dana u mjesecu sedamnaestog - navale svi izvori bezdana, rastvore se ustave nebeske. <p><br/>
<p> I udari dažd na zemlju da pljušti četrdeset dana i četrdeset  noći. <p><br/>
<p> Onog dana uđe u korablju Noa i njegovi sinovi: Šem, Ham i Jafet, Noina žena i tri žene Noinih sinova s njima; <p><br/>
<p> oni, pa sve vrste životinja: stoka, gmizavci što po tlu gmižu, ptice  i svakovrsna krilata stvorenja, <p><br/>
<p> uđu u korablju s Noom, po  dvoje od svih bića što u sebi imaju dah života. <p><br/>
<p> Što uđe,  sve bijaše par, mužjak i ženka od svih bića, kako je Bog naredio  Noi.  Onda Jahve zatvori za njim vrata. <p><br/>
<p> Pljusak je na zemlju padao četrdeset dana; vode sveudilj  rasle i korablju nosile: digla se visoko iznad zemlje. <p><br/>
<p> Vode  su nad zemljom bujale i visoko rasle, a korablja plovila površinom. <p><br/>
<p> Vode su sve silnije navaljivale i rasle nad zemljom, tako  te prekriše sva najviša brda pod nebom. <p><br/>
<p> Petnaest lakata dizale  se vode povrh potonulih brda. <p><br/>
<p> Izgiboše sva bića što se po  zemlji kreću: ptice, stoka, zvijeri, svi gmizavci i svi ljudi. <p><br/>
<p> Sve što u svojim nosnicama imaše dah života - sve što bijaše  na kopnu - izgibe. <p><br/>
<p> Istrijebi se svako biće s površja zemaljskog:  čovjek, životinje, gmizavci i ptice nebeske, sve se izbrisa sa  zemlje. Samo Noa ostade i oni što bijahu s njim u korablji. <p><br/>
<p> Stotinu  pedeset dana vladahu vode zemljom. <p><br/>
<p> Onda se Bog sjeti Noe, svih zvijeri i sve stoke što bijaše  s njim u korablji, pa pokrenu vjetar nad zemljom da uzbije vodu. <p><br/>
<p> Zatvoriše se izvori bezdanu i ustave nebeske, i dažd s neba  prestade. <p><br/>
<p> Polako se povlačile vode sa zemlje. Nakon stotinu  pedeset dana vode su jenjale, <p><br/>
<p> a sedmoga mjeseca, sedamnaestog  dana u mjesecu korablja se zaustavi na brdima Ararata. <p><br/>
<p> Vode  su neprestano opadale do desetog mjeseca, a prvoga dana desetog  mjeseca pokažu se brdski vrhunci. <p><br/>
<p> Kad je izminulo četrdeset dana, Noa otvori prozor što  ga je načinio na korablji; <p><br/>
<p> ispusti gavrana, a gavran svejednako  odlijetaše i dolijetaše dok se vode sa zemlje nisu isušile. <p><br/>
<p> Zatim  ispusti golubicu da vidi je li voda nestala sa zemlje. <p><br/>
<p> Ali  golubica ne nađe uporišta nogama te se vrati k njemu u korablju, jer voda još pokrivaše svu površinu; on pruži ruku, uhvati golubicu  te je unese k sebi u korablju. <p><br/>
<p> Počeka još sedam dana pa opet  pusti golubicu iz korablje. <p><br/>
<p> Prema večeri golubica se vrati  k njemu, i gle! u kljunu joj svjež maslinov list; tako je Noa  doznao da su opale vode sa zemlje. <p><br/>
<p> Još počeka sedam dana  pa opet pusti golubicu: više mu se nije vratila. <p><br/>
<p> Šest stotina prve godine Noina života, prvoga mjeseca, prvog dana u mjesecu uzmakoše vode sa zemlje. Noa skine pokrov s korablje i pogleda: površina okopnjela. <p><br/>
<p> A drugoga mjeseca, sedamnaestog dana u mjesecu, zemlja  bijaše suha. <p><br/>
<p> Tada Bog reče Noi: <p><br/>
<p> "Iziđi iz korablje, ti, tvoja  žena, tvoji sinovi i žene tvojih sinova s tobom. <p><br/>
<p> Sa sobom  izvedi sva živa bića, sva stvorenja što su s tobom: ptice, stoku  i sve gmizavce što zemljom puze; neka zemljom vrve, plode se  i na zemlji množe!" <p><br/>
<p> I Noa iziđe, a s njime sinovi njegovi, žena njegova i žene sinova njegovih. <p><br/>
<p> Sve životinje, svi  gmizavci, sve ptice - svi stvorovi što se zemljom miču - iziđu  iz korablje, vrsta za vrstom. <p><br/>
<p> I podiže Noa žrtvenik Jahvi; uze od svih čistih životinja  i od svih čistih ptica i prinese na žrtveniku žrtve paljenice. <p><br/>
<p> Jahve omirisa miris ugodni pa reče u sebi: "Nikad više neću  zemlju u propast strovaliti zbog čovjeka, tÓa čovječje su misli  opake od njegova početka; niti ću ikad više uništiti sva živa  stvorenja, kako sam učinio. <p><br/>
<p> Sve dok zemlje bude, sjetve, žetve, studeni, vrućine, ljeta, zime, dani, noći nikada prestati neće." <p><br/>
<p> Tada Bog blagoslovi Nou i njegove sinove i reče im: "Plodite  se i množite i zemlju napunite. <p><br/>
<p> Neka vas se boje i od vas  strahuju sve životinje na zemlji, sve ptice u zraku, sve što  se po zemlji kreće i sve ribe u moru: u vaše su ruke predane. <p><br/>
<p> Sve što se kreće i živi neka vam bude za hranu: sve vam dajem, kao što vam dadoh zeleno bilje. <p><br/>
<p> Samo ne smijete jesti mesa  u kojem je još duša, to jest njegova krv. <p><br/>
<p> A za vašu krv, za  vaš život, tražit ću obračun: tražit ću ga od svake životinje;  i od čovjeka za njegova druga tražit ću obračun za ljudski život. <p><br/>
<p> Tko prolije krv čovjekovu, njegovu će krv čovjek proliti! Jer na sliku Božju stvoren je čovjek! <p><br/>
<p> A vi, plodite se, i množite i zemlju napunite, i podložite  je sebi!" <p><br/>
<p> Još reče Bog Noi i njegovim sinovima s njim: <p><br/>
<p> "A ja, evo, sklapam svoj Savez s vama i s vašim potomstvom poslije  vas <p><br/>
<p> i sa svim živim stvorovima što su s vama: s pticama,  sa stokom, sa zvijerima - sa svime što je s vama izišlo iz korablje  - sa svim živim stvorovima na zemlji. <p><br/>
<p> Držat ću se ja svog  Saveza s vama te nikada više vode potopne neće uništiti živa  bića niti će ikad više potop zemlju opustošiti." <p><br/>
<p> I reče Bog: "A ovo znamen je Saveza koji stavljam između sebe i vas i svih živih bića što su s vama, za naraštaje buduće: <p><br/>
<p> Dugu svoju u oblak stavljam, da zalogom bude Savezu između mene i zemlje. <p><br/>
<p> Kad oblake nad zemlju navučem i duga se u oblaku pokaže, <p><br/>
<p> spomenut ću se Saveza svoga, Saveza između mene i vas i stvorenja svakoga živog: potopa više neće biti da uništi svako biće. <p><br/>
<p> U oblaku kad se pojavi duga, ja ću je vidjeti i vjekovnog ću se sjećati Saveza između Boga i svake žive duše, svakog tijela na zemlji." <p><br/>
<p> I reče Bog Noi: "To neka je znak Saveza koji sam postavio  između sebe i svih živih bića što su na zemlji." <p><br/>
<p> Sinovi Noini, koji su iz korablje izišli, bijahu: Šem, Ham i Jafet. Ham je praotac Kanaanaca. <p><br/>
<p> Ovo su trojica Noinih  sinova i od njih se sav svijet razgranao. <p><br/>
<p> Noa, zemljoradnik, zasadio vinograd. <p><br/>
<p> Napio se vina  i opio, pa se otkrio nasred šatora. <p><br/>
<p> Ham, praotac Kanaanaca, opazi oca gola pa to kaza dvojici svoje braće vani. <p><br/>
<p> Šem  i Jafet uzmu ogrtač, obojica ga prebace sebi preko ramena pa  njime, idući natraške, pokriju očevu golotinju. Lica im bijahu  okrenuta na drugu stranu, tako te ne vidješe oca gola. <p><br/>
<p> Kad se Noa otrijeznio od vina i saznao što mu je učinio  najmlađi sin, reče: <p><br/>
<p> "Neka je proklet Kanaanac, braći svojoj najniži sluga nek' bude!" <p><br/>
<p> Onda nastavi: "Blagoslovljen Jahve, Šemov Bog, Kanaanac nek' mu je sluga! <p><br/>
<p> Nek Bog raširi Jafeta da prebiva pod šatorima Šemovim, Kanaanac nek' mu je sluga!" <p><br/>
<p> Poslije Potopa Noa poživje trista pedeset godina. <p><br/>
<p> U  svemu poživje Noa devet stotina pedeset godina; potom umrije. <p><br/>
<p> Ovo je povijest Noinih sinova: Šema, Hama i Jafeta, kojima  su se rodili sinovi poslije Potopa. <p><br/>
<p> Sinovi su Jafetovi: Gomer, Magog, Madaj, Javan, Tubal, Mešak, Tiras. <p><br/>
<p> A sinovi su Gomerovi: Aškenaz, Rifat i Togarma. <p><br/>
<p> Javanovi su opet sinovi: Eliša, Taršiš, Kitijci i Dodanci. <p><br/>
<p> Od njih su se razgranali narodi po otocima. To su Jafetovi sinovi prema svojim zemljama - svaki s vlastitim  jezikom - prema svojim plemenima i narodima. <p><br/>
<p> Sinovi su Hamovi: Kuš i Misrajim, Put i Kanaan. <p><br/>
<p> Kuševi  su: Seba, Havila, Sabta, Rama i Sabteka. Ramini su: Šeba i Dedan. <p><br/>
<p> Od Kuša se rodio Nimrod, koji je postao prvi velmoža na  zemlji. <p><br/>
<p> Voljom Jahve bio je silan lovac. Zato se veli: "Kao  Nimrod, silan lovac voljom Jahve." <p><br/>
<p> Glavno uporište njegova  kraljevstva bili su: Babilon, Erek, Akad i Kalne, svi u zemlji  Šinearu. <p><br/>
<p> Iz ove je zemlje došao Ašur. On je podigao Ninivu, Rehobot Ir, Kalah <p><br/>
<p> i Resen između Ninive i Kalaha (to je  glavni grad). <p><br/>
<p> Od Misrajima potekli su Ludijci, Anamijci, Lehabijci, Naftuhijci, <p><br/>
<p> pa Patrušani, Kasluhijci i Kaftorci, od kojih  su potekli Filistejci. <p><br/>
<p> Od Kanaana potječe Sidon, njegov prvenac, i Het. <p><br/>
<p> Dalje:  Jebusejci, Amorejci, Girgašani, <p><br/>
<p> Hivijci, Arkijci, Sinijci, <p><br/>
<p> Arvađani, Semarjani i Hamaćani. Poslije se kanaanska plemena  razgranaše, <p><br/>
<p> tako da se granica Kanaanaca protezala od Sidona  prema Geraru sve do Gaze pa prema Sodomi, Gomori, Admi i Sebojimu  sve do Leše. <p><br/>
<p> To su sinovi Hamovi prema svojim plemenima i jezicima, po svojim zemljama i narodima. <p><br/>
<p> A i Šemu - praocu svih sinova Eberovih i starijem bratu  Jafetovu - rodili se sinovi. <p><br/>
<p> Šemovi su sinovi: Elam, Ašur, Arpakšad, Lud i Aram. <p><br/>
<p> A Aramovi su sinovi: Us, Hul, Geter  i Maš. <p><br/>
<p> Arpakšad rodi Šelaha, Šelah rodi Ebera. <p><br/>
<p> Eberu  su se rodila dva sina: jednomu bješe ime Peleg, jer se za njegova  vijeka zemlja razdijelila. Njegovu je bratu bilo ime Joktan. <p><br/>
<p> Od Joktana se rodiše: Almodad, Šelef, Hasarmavet, Jerah, <p><br/>
<p> Hadoram, Uzal, Dikla, <p><br/>
<p> Obal, Abimael, Šeba, <p><br/>
<p> Ofir,  Havila i Jobab. Sve su to sinovi Joktanovi. <p><br/>
<p> Njihova se naselja  protezahu od Meše sve do Sefara, brdovitih krajeva na istoku. <p><br/>
<p> To su sinovi Šemovi prema svojim plemenima, jezicima  i zemljama, po svojim narodima. <p><br/>
<p> To su rodovi Noinih sinova prema svojim lozama i narodima.  Od njih su se razgranali narodi po zemlji poslije Potopa. <p><br/>
<p> Sva je zemlja imala jedan jezik i riječi iste. <p><br/>
<p> Ali kako  su se ljudi selili s istoka, naiđu na jednu dolinu u zemlji Šinearu  i tu se nastane. <p><br/>
<p> Jedan drugome reče: "Hajdemo praviti opeke  te ih peći da otvrdnu!" Opeke im bile mjesto kamena, a paklina  im služila za žbuku. <p><br/>
<p> Onda rekoše: "Hajde da sebi podignemo  grad i toranj s vrhom do neba! Pribavimo sebi ime, da se ne raspršimo  po svoj zemlji!" <p><br/>
<p> Jahve se spusti da vidi grad i toranj što su ga gradili  sinovi čovječji. <p><br/>
<p> Jahve reče. "Zbilja su jedan narod, s jednim  jezikom za sve! Ovo je tek početak njihovih nastojanja. Sad im  ništa neće biti neostvarivo što god naume izvesti. <p><br/>
<p> Hajde da  siđemo i jezik im pobrkamo, da jedan drugome govora ne razumije." <p><br/>
<p> Tako ih Jahve rasu odande po svoj zemlji te ne sazidaše grada. <p><br/>
<p> Stoga mu je ime Babel, jer je ondje Jahve pobrkao govor svima  u onom kraju i odande ih je Jahve raspršio po svoj zemlji. <p><br/>
<p> Ovo su potomci Šemovi: Kad je Šemu bilo sto godina - dvije godine poslije Potopa  - rodi mu se Arpakšad. <p><br/>
<p> Po rođenju Arpakšadovu Šem je živio  petsto godina te mu se rodilo još sinova i kćeri. <p><br/>
<p> Kad je Arpakšadu bilo trideset i pet godina, rodi mu  se Šelah. <p><br/>
<p> Po rođenju Šelahovu Arpakšad je živio četiri stotine  i tri godine te mu se rodilo još sinova i kćeri. <p><br/>
<p> Kad je Šelahu bilo trideset godina, rodi mu se Eber. <p><br/>
<p> Po rođenju Eberovu Šelah je živio četiri stotine i tri godine  te mu se rodilo još sinova i kćeri. <p><br/>
<p> Kad su Eberu bile trideset i četiri godine, rodi mu se  Peleg. <p><br/>
<p> Po rođenju Pelegovu Eber je živio četiri stotine i  trideset godina te mu se rodilo još sinova i kćeri. <p><br/>
<p> Kad je Pelegu bilo trideset godina, rodi mu se Reu. <p><br/>
<p> Po  rođenju Reuovu Peleg je živio dvjesta i devet godina te mu se  rodilo još sinova i kćeri. <p><br/>
<p> Kad su Reuu bile trideset i dvije godine, rodi mu se  Serug. <p><br/>
<p> Po rođenju Serugovu Reu je živio dvjesta i sedam godina  te mu se rodilo još sinova i kćeri. <p><br/>
<p> Kad je Serugu bilo trideset godina, rodi mu se Nahor. <p><br/>
<p> Po rođenju Nahorovu Serug je živio dvjesta godina te mu se  rodilo još sinova i kćeri. <p><br/>
<p> Kad je Nahoru bilo dvadeset i devet godina, rodi mu se  Terah. <p><br/>
<p> Po rođenju Terahovu Nahor je živio sto i devetnaest  godina te mu se rodilo još sinova i kćeri. <p><br/>
<p> Kad je Terahu bilo sedamdeset godina, rode mu se: Abram, Nahor i Haran. <p><br/>
<p> Ovo je povijest Terahova. Terahu se rodio Abram, Nahor  i Haran; a Haranu se rodio Lot. <p><br/>
<p> Haran umrije za života svoga  oca Teraha, u svome rodnom kraju, u Uru Kaldejskom. <p><br/>
<p> Abram  se i Nahor ožene. Abramovoj ženi bijaše ime Saraja, a Nahorovoj  Milka; ova je bila kći Harana, oca Milke i Jiske. <p><br/>
<p> Saraja  bijaše nerotkinja - nije imala poroda. <p><br/>
<p> Terah povede svoga sina Abrama, svog unuka Lota, sina  Haranova, svoju snahu Saraju, ženu svoga sina Abrama, pa se zaputi  s njima iz Ura Kaldejskoga u zemlju kanaansku. Kad stignu do  Harana, ondje se nastane. <p><br/>
<p> Dob Terahova dosegnu dvjesta i pet godina; a onda Terah  umrije u Haranu. <p><br/>
<p> Jahve reče Abramu: "Idi iz zemlje svoje, iz zavičaja i doma očinskog, u krajeve koje ću ti pokazati. <p><br/>
<p> Velik ću narod od tebe učiniti, blagoslovit ću te, ime ću ti uzveličati, i sam ćeš biti blagoslov. <p><br/>
<p> Blagoslivljat ću one koji te blagoslivljali budu, koji te budu kleli, njih ću proklinjati; sva plemena na zemlji tobom će se blagoslivljati." <p><br/>
<p> Abram se zaputi kako mu je Jahve rekao. S njime krenu  i Lot. Abramu je bilo sedamdeset i pet godina kad je otišao iz  Harana. <p><br/>
<p> Abram uze sa sobom svoju ženu Saraju, svoga bratića  Lota, svu imovinu što su je namakli i svu čeljad koju su stekli  u Haranu te svi pođu u zemlju kanaansku. Kad su stigli u Kanaan, <p><br/>
<p> Abram prođe zemljom do mjesta Šekema - do hrasta More. Kanaanci  su onda bili u zemlji. <p><br/>
<p> Jahve se javi Abramu pa mu reče: "Tvome  ću potomstvu dati ovu zemlju." Abram tu podigne žrtvenik Jahvi  koji mu se objavio. <p><br/>
<p> Odatle prijeđe u brdoviti kraj, na istok  od Betela. Svoj šator postavi između Betela na zapadu i Aja na  istoku. Ondje podigne žrtvenik Jahvi i zazva ime Jahvino. <p><br/>
<p> Od postaje do postaje Abram se pomicao prema Negebu. <p><br/>
<p> Ali kad je zemljom zavladala glad, Abram se spusti u  Egipat da ondje proboravi, jer je velika glad harala zemljom. <p><br/>
<p> Kad je bio na ulazu u Egipat, reče svojoj ženi Saraji: "Znam  da si lijepa žena. <p><br/>
<p> Kad te Egipćani vide, reći će: 'To je  njegova žena', i mene će ubiti, a tebe na životu ostaviti. <p><br/>
<p> Nego  reci da si mi sestra, tako da i meni bude zbog tebe dobro i da, iz obzira prema tebi, poštede moj život." <p><br/>
<p> Zbilja, kad je Abram ušao u Egipat, Egipćani vide da  je žena veoma lijepa. <p><br/>
<p> Vide je faraonovi dvorani pa je pohvale  faraonu i odvedu ženu na faraonov dvor. <p><br/>
<p> Abramu pođe dobro  zbog nje; steče on stoke i goveda, magaraca, slugu i sluškinja, magarica i deva. <p><br/>
<p> Ali Jahve udari faraona i njegov dom velikim nevoljama  zbog Abramove žene Saraje. <p><br/>
<p> I faraon pozva Abrama pa reče:  "Što si mi to učinio? Zašto mi nisi kazao da je ona tvoja žena? <p><br/>
<p> Zašto si rekao: 'Ona mi je sestra', pa je ja uzeh sebi za  ženu? A sad, evo ti žene; uzmi je i hajde!" <p><br/>
<p> Faraon ga onda preda momcima, a oni ga otprave s njegovom  ženom i sa svime što bijaše njegovo. <p><br/>
<p> Iz Egipta Abram ode gore u Negeb sa svojom ženom i sa svime  što je imao. I Lot bješe s njim. <p><br/>
<p> Abram je bio veoma bogat  stokom, srebrom i zlatom. <p><br/>
<p> Od postaje do postaje iz Negeba  išao je do Betela, <p><br/>
<p> do mjesta na kojem je bio postavio šator, između Betela i Aja, gdje je prije podigao žrtvenik. Tu je Abram  zazivao ime Jahvino. <p><br/>
<p> I Lot, koji iđaše s Abramom, imaše ovaca, goveda i šatora, <p><br/>
<p> tako da ih kraj ne bi izdržavao kad bi zajedno ostali. Njihovo  je blago bilo veliko, te zajedno nisu mogli boraviti. <p><br/>
<p> Svađa  je nastajala između pastira stoke Abramove i pastira stoke Lotove.  Tada su zemlju nastavali Kanaanci i Perižani. <p><br/>
<p> Zato Abram reče  Lotu: "Neka ne bude svađe između mene i tebe, između pastira  mojih i tvojih - tÓa mi smo braća! <p><br/>
<p> Nije li sva zemlja pred  tobom? Odvoji se od mene! Kreneš li ti nalijevo, ja ću nadesno;  ako ćeš ti nadesno, ja ću nalijevo." <p><br/>
<p> Lot podiže oči i vidje kako je dobro posvuda natapana  sva Jordanska dolina, kao kakav vrt Jahvin, kao zemlja egipatska  prema Soaru. - Bilo je to prije nego što je Jahve uništio Sodomu  i Gomoru. - <p><br/>
<p> Lot izabere za se svu Jordansku dolinu i ode  na istok. Tako se odijele jedan od drugoga. <p><br/>
<p> Abram ostade  u kanaanskoj zemlji, dok je Lot živio po mjestima u dolini i  razapeo svoje šatore do Sodome. <p><br/>
<p> A žitelji Sodome bijahu veoma  opaki, sami grešnici protiv Jahve. <p><br/>
<p> Jahve reče Abramu, pošto se Lot od njega rastao: "Oči  svoje podigni i s mjesta na kojem si pogledaj prema sjeveru,  jugu, istoku i zapadu; <p><br/>
<p> jer svu zemlju što je možeš vidjeti  dat ću tebi i tvome potomstvu zauvijek. <p><br/>
<p> Potomstvo ću tvoje  učiniti kao prah na zemlji. Ako tko mogne prebrojiti prah zemlje, i tvoje će potomstvo moći prebrojiti. <p><br/>
<p> Na noge! Prođi zemljom  uzduž i poprijeko jer ću je tebi predati." <p><br/>
<p> Abram digne šatore i dođe pa se naseli kod hrasta Mamre, što je u Hebronu. Ondje podigne žrtvenik Jahvi. <p><br/>
<p> Kad Amrafel bijaše kralj Šineara, Ariok kralj Elasara, Kedor-Laomer  kralj Elama, Tidal kralj Gojima, <p><br/>
<p> povedoše oni rat protiv Bere, kralja Sodome, Birše, kralja Gomore, Šinaba, kralja Adme, Šemebera, kralja Sebojima, i protiv kralja u Beli, to jest Soaru. <p><br/>
<p> I vojske se sliju u dolinu Sidim, gdje je danas Slano  more. <p><br/>
<p> Dvanaest su godina služili Kedor-Laomera, ali trinaeste  godine dignu se na ustanak. <p><br/>
<p> U četrnaestoj godini digne se  Kedor-Laomer i kraljevi koji su bili s njim te potuku Refaimce  u Ašterot Karnajimu, Zuzijce u Hamu, Emijce na ravnici Kirjatajimu, <p><br/>
<p> Horijce u brdskom kraju Seiru, blizu El Parana, koji je uz  pustinju. <p><br/>
<p> Onda se povuku natrag i stignu u En Mišpat, to jest  Kadeš, i pokore sve krajeve Amalečana i Amorejaca, koji su nastavali  Haseson Tamar. <p><br/>
<p> Zatim istupi kralj Sodome, kralj Gomore, kralj  Adme, kralj Sebojima i kralj Bele, odnosno Soara, te zapodjenu  borbu protiv onih u dolini Sidimu: <p><br/>
<p> Kedor-Laomera, kralja Elama, Tidala, kralja Gojima, Amrafela, kralja Šineara, Arioka, kralja  Elasara - četiri kralja protiv pet. <p><br/>
<p> Dolina Sidim bila je puna provalija s paklinom, pa kraljevi  Sodome i Gomore, na bijegu, u njih poskaču, a ostali izmaknu  u planine. <p><br/>
<p> Pobjednici pokupe sve blago po Sodomi i Gomori  i svu hranu pa odu. <p><br/>
<p> Pograbe i Lota, Abramova bratića - i  on je živio u Sodomi - i njegovo blago pa otiđu. <p><br/>
<p> A bjegunac neki - rođak Eškola i Anera, Abramovih saveznika  - donese vijest Abramu Hebrejcu dok je boravio kod hrasta Amorejske  Mamre. <p><br/>
<p> Kad je Abram čuo da mu je bratić zarobljen, skupi  svoju momčad - rođenu u njegovu domu - njih trista osamnaest, pa pođe u potjeru do Dana. <p><br/>
<p> Podijeli svoje momke u dvije  čete, napadne noću te one potuče. Progonio ih je do Hobe, sjeverno  od Damaska. <p><br/>
<p> Povrati sve blago, svoga bratića Lota i njegovo  blago, žene i ostali svijet. <p><br/>
<p> Pošto se vratio, porazivši Kedor-Laomera i kraljeve koji  su bili s njim, u susret mu, u dolinu Šave, to jest u Kraljev  dol, iziđe kralj Sodome. <p><br/>
<p> A Melkisedek, kralj Šalema, iznese  kruha i vina. On je bio svećenik Boga Svevišnjega. <p><br/>
<p> Blagoslovi  ga govoreći: "Od Boga Svevišnjega, Stvoritelja neba i zemlje, neka je Abramu blagoslov! <p><br/>
<p> I Svevišnji Bog, što ti u ruke preda neprijatelje, hvaljen bio!" Abram mu dade desetinu od svega. <p><br/>
<p> Tada kralj Sodome reče Abramu: "Meni daj ljude, a dobra  uzmi sebi!" <p><br/>
<p> Abram odgovori kralju Sodome: "Ruku uzdižem pred  Jahvom, Svevišnjim Stvoriteljem neba i zemlje, <p><br/>
<p> da neću uzeti  ni končića, ni remena od obuće, niti išta što je tvoje da ne  kažeš: na meni se Abram obogatio. <p><br/>
<p> Ne, meni ništa, osim što  su moji momci upotrijebili; i dio za momčad što je sa mnom išla:  Aner, Eškol i Mamre, oni neka uzmu svoj dio." <p><br/>
<p> Poslije tih događaja Jahve uputi Abramu riječ u ukazanju: "Ne boj se, Abrame, ja sam ti zaštita; a nagrada tvoja bit će vrlo velika!" <p><br/>
<p> Abram odgovori: "Gospodine moj, Jahve, čemu mi tvoji darovi  kad ostajem bez poroda; kad je mojoj kući nasljednik Eliezer  Damaščanin? <p><br/>
<p> Kako mi nisi dao potomstva - nastavi Abram - jedan  će, eto, od mojih ukućana postati moj baštinik." <p><br/>
<p> Ali mu Jahve  opet uputi riječ: "Taj neće biti tvoj baštinik, nego će ti baštinik  biti tvoj potomak." <p><br/>
<p> Izvede ga van i reče: "Pogledaj na nebo  i zvijezde prebroj ako ih možeš prebrojiti." A onda doda: "Toliko  će biti tvoje potomstvo." <p><br/>
<p> Abram povjerova Jahvi, i on mu to  uračuna u pravednost. <p><br/>
<p> Tada mu on reče: "Ja sam Jahve koji sam te odveo iz Ura  Kaldejskoga da ti predam ovu zemlju u posjed." <p><br/>
<p> A on odvrati:  "Gospodine moj, Jahve, kako ću ja doznati da ću je zaposjesti?" <p><br/>
<p> Odgovori mu: "Prinesi mi junicu od tri godine, kozu od tri  godine, ovna od tri godine, jednu grlicu i jednog golubića." <p><br/>
<p> Sve mu to donese, rasiječe na pole i metnu sve pole jednu  prema drugoj; ptica nije rasijecao. <p><br/>
<p> Ptice grabežljivice obarale  se na leševe, ali ih je Abram rastjerivao. <p><br/>
<p> Kad je sunce bilo  pri zalazu, dubok san obuzme Abrama, a onda se na nj spusti gust  mrak pun jeze. <p><br/>
<p> Tada Bog reče Abramu: "Dobro znaj da će tvoji  potomci biti stranci u tuđoj zemlji; robovat će i biti tlačeni  četiri stotine godina, <p><br/>
<p> ali narodu kojem budu služili ja ću  suditi; i konačno će izići s velikim blagom. <p><br/>
<p> A ti ćeš k ocima  svojim u miru poći, u sretnoj starosti bit ćeš sahranjen. <p><br/>
<p> Oni  će se ovamo vratiti za četvrtog naraštaja, jer mjera se zlodjela  amorejskih još nije navršila." <p><br/>
<p> Kad je sunce zašlo i pao gust mrak, pojavi se zadimljen  žeravnjak i goruća zublja te prođu između onih dijelova. <p><br/>
<p> Toga  je dana Jahve sklopio Savez s Abramom rekavši: "Potomstvu tvojemu dajem zemlju ovu od Rijeke u Egiptu do Velike rijeke, rijeke Eufrata: <p><br/>
<p> Kenijce, Kenižane, Kadmonce, <p><br/>
<p> Hetite, Perižane, Refaimce, <p><br/>
<p> Amorejce, Kanaance, Girgašane, Jebusejce." <p><br/>
<p> Abramova žena Saraja nije mu rađala djece. A imaše ona sluškinju  Egipćanku - zvala se Hagara. <p><br/>
<p> I reče Saraja Abramu: "Vidiš, Jahve me učinio nerotkinjom. Hajde k mojoj sluškinji, možda  ću imati djece." Abram posluša riječ Sarajinu. <p><br/>
<p> Tako, pošto je Abram proboravio deset godina u zemlji  kanaanskoj, njegova žena Saraja uzme Hagaru, Egipćanku, sluškinju  svoju, pa je dade svome mužu Abramu za ženu. <p><br/>
<p> Uđe on k Hagari  te ona zače. A kad je vidjela da je začela, s prezirom je gledala  na svoju gospodaricu. <p><br/>
<p> Tada reče Saraja Abramu: "Nepravda što  se meni nanosi tvoja je krivnja! Prepustila sam svoju sluškinju  tvome zagrljaju, ali otkako opazi da je zanijela, s prezirom  na me gleda. Jahve sudio i meni i tebi!" <p><br/>
<p> Nato Abram odvrati  Saraji: "Tvoja je sluškinja u tvojoj ruci: kako ti se čini da  je dobro, tako prema njoj postupi!" Saraja postupi prema njoj  tako loše da ona od nje pobježe. <p><br/>
<p> Anđeo Jahvin nađe je kod izvora u pustinji - uz vrelo  što je na putu prema Šuru - <p><br/>
<p> pa je zapita: "Hagaro, sluškinjo  Sarajina, odakle dolaziš i kamo ideš?" "Bježim, evo, od svoje  gospodarice Saraje", odgovori ona. <p><br/>
<p> Nato joj anđeo Jahvin reče: "Vrati se svojoj gospodarici  i pokori joj se!" <p><br/>
<p> Još joj reče anđeo Jahvin: "Tvoje ću potomstvo  silno umnožiti; od mnoštva se neće moći ni prebrojiti." <p><br/>
<p> Dalje  joj je anđeo Jahvin rekao: "Gle, zanijela si i rodit ćeš sina. Nadjeni mu ime Jišmael, jer Jahve ču jad tvoj. <p><br/>
<p> On će biti kao divlje magare: ruka će se njegova dizati na svakoga i svačija ruka na njega; i pred licem sve mu braće on će stan sebi podići." <p><br/>
<p> A Jahvu koji joj govoraše nazva: "Ti si El Roi - Svevid  Bog", jer - reče ona - "vidjeh Boga i nakon viđenja - još živim!" <p><br/>
<p> Stoga se taj zdenac zove Beer Lahaj Roi - Zdenac životvornog  Svevida, a eno ga između Kadeša i Bereda. <p><br/>
<p> Rodi Hagara Abramu sina, a Abram sinu što mu ga rodi  Hagara nadjene ime Jišmael. <p><br/>
<p> Abramu je bilo osamdeset i šest  godina kad mu je Hagara rodila Jišmaela. <p><br/>
<p> Kad je Abramu bilo devedeset i devet godina, ukaza mu se Jahve  pa mu reče: "Ja sam El Šadaj - Bog Svesilni, Mojim hodi putem i neporočan budi. <p><br/>
<p> A Savez svoj ja sklapam s tobom i silno ću te razmnožiti." <p><br/>
<p> Abram pade ničice dok mu Bog govoraše dalje: <p><br/>
<p> "A ovo je Savez moj s tobom: postat ćeš ocem mnogim narodima; <p><br/>
<p> i nećeš se više zvati Abram - već Abraham će ti ime biti, jer naroda mnogih ocem ja te postavljam. <p><br/>
<p> Silno ću te rodnim učiniti; narode ću iz tebe izvesti;  i kraljevi će od tebe izaći. <p><br/>
<p> Savez svoj sklapam između sebe  i tebe i tvoga potomstva poslije tebe - Savez svoj za vjekove:  ja ću biti Bogom tvojim i tvoga potomstva poslije tebe. <p><br/>
<p> Tebi  i tvome potomstvu poslije tebe dajem zemlju u kojoj boraviš kao  pridošlica - svu zemlju kanaansku - u vjekovni posjed; a ja ću  biti njihov Bog." <p><br/>
<p> Još reče Bog Abrahamu: "A ti Savez čuvaj moj - ti i tvoje  potomstvo poslije tebe u sve vijeke. <p><br/>
<p> A ovo je Savez moj s  tobom i tvojim potomstvom poslije tebe koji ćeš vršiti: svako  muško među vama neka bude obrezano. <p><br/>
<p> Obrezujte se, i to neka  bude znak Saveza između mene i vas. <p><br/>
<p> Svako muško među vama, kroz vaša pokoljenja, kad mu se navrši osam dana, neka bude  obrezano; i rob, rođen u vašem domu, i onaj što bude kupljen  od stranca, koji ne bude od vaše krvi. <p><br/>
<p> Da, i rob rođen u  tvome domu ili za novac kupljen mora se obrezati! Tako će moj  Savez na vašem tijelu ostati vječnim Savezom. <p><br/>
<p> Muško koje  se ne bi obrezalo neka se odstrani od svoga roda: takav je prekršio  moj Savez." <p><br/>
<p> Još reče Bog Abrahamu: "Tvojoj ženi Saraji nije više  ime Saraja: Sara će joj ime biti. <p><br/>
<p> Nju ću ja blagosloviti  i od nje ti dati sina; blagoslov ću na nju izliti te će se narodi  od nje razviti; kraljevi će narodima od nje poteći." <p><br/>
<p> Abraham  pade ničice pa se nasmija i reče u sebi: "Onome komu je stotinu  godina, zar se može roditi dijete? Zar će Sara u devedesetoj  rod rađati!" <p><br/>
<p> Abraham reče Bogu: "Neka tvojom milošću Jišmael  poživi!" <p><br/>
<p> A Bog reče: "Ipak će ti tvoja žena Sara roditi sina;  nadjeni mu ime Izak. Savez svoj s njime ću sklopiti, Savez vječni  s njime i s njegovim potomstvom poslije njega. <p><br/>
<p> I za Jišmaela  uslišah te. Evo ga blagoslivljam: rodnim ću ga učiniti i silno  ga razmnožiti; dvanaest će knezova od njega postati i u velik  će narod izrasti. <p><br/>
<p> Ali ću držati svoj Savez s Izakom, koga  će ti roditi Sara dogodine u ovo doba." <p><br/>
<p> Kad je završio razgovor  s njim, od Abrahama Bog se podiže. <p><br/>
<p> Uzme zatim Abraham svoga sina Jišmaela i sve robove koji  su bili rođeni u njegovu domu i sve koje je kupio novcem - sve  muške ukućane - pa ih toga istog dana obreže, kako mu je Bog  rekao. <p><br/>
<p> Abrahamu bijaše devedeset i devet godina kad se obrezao, <p><br/>
<p> a njegovu sinu Jišmaelu bijaše trinaest godina kad ga obreza. <p><br/>
<p> Tako su toga istog dana bili obrezani Abraham i njegov sin  Jišmael; <p><br/>
<p> i svi muškarci njegova doma, rođeni u njegovoj kući  ili za novac kupljeni od stranca - svi s njim bijahu obrezani. <p><br/>
<p> Jahve mu se ukaza kod hrasta Mamre dok je on sjedio na ulazu  u šator za dnevne žege. <p><br/>
<p> Podigavši oči, opazi tri čovjeka gdje  stoje nedaleko od njega. Čim ih spazi, potrča s ulaza šatora  njima u susret. Pade ničice na zemlju <p><br/>
<p> pa reče: "Gospodine  moj, ako sam stekao milost u tvojim očima, nemoj mimoići svoga  sluge! <p><br/>
<p> Nek' se donese malo vode: operite noge i pod stablom  otpočinite. <p><br/>
<p> Donijet ću kruha da se okrijepite prije nego pođete  dalje. TÓa k svome ste sluzi navratili." Oni odgovore: "Dobro, učini kako si rekao!" <p><br/>
<p> Abraham se požuri u šator k Sari pa joj reče: "Brzo! Tri  mjerice najboljeg brašna! Zamijesi i prevrtu ispeci!" <p><br/>
<p> Zatim  Abraham otrča govedima, uhvati tele, mlado i debelo, i dade ga  momku da ga brže zgotovi. <p><br/>
<p> Poslije uzme masla, mlijeka i zgotovljeno  tele pa stavi pred njih, a sam stajaše pred njima, pod stablom, dok su blagovali. <p><br/>
<p> "Gdje ti je žena Sara?" - zapitaju ga. "Eno je pod šatorom", odgovori. <p><br/>
<p> Onda on reče: "Vratit ću se k tebi kad isteče  vrijeme trudnoće; a tvoja žena Sara imat će sina." Iza njega, na ulazu u šator, Sara je prisluškivala. <p><br/>
<p> Abraham i Sara  bijahu u odmakloj dobi, ostarjeli. U Sare bijaše prestalo što  biva u žena. <p><br/>
<p> Zato se u sebi Sara smijala i govorila: "Pošto  sam uvenula, sad da spoznam nasladu? A još mi je i gospodar star!" <p><br/>
<p> Onda Jahve upita Abrahama: "A zašto se Sara smijala i govorila:  'Kako ću rod roditi ja starica?' <p><br/>
<p> Zar je Jahvi išta nemoguće?  Navratit ću se k tebi kad isteče vrijeme trudnoće: Sara će imati  sina." <p><br/>
<p> Sara se napravi nevještom govoreći: "Nisam se smijala."  Jer se prestrašila. Ali on reče: "Jesi, smijala si se!" <p><br/>
<p> Ljudi ustanu i krenu put Sodome. Abraham pođe s njima  da ih isprati. <p><br/>
<p> Jahve pomisli: "Zar da sakrivam od Abrahama  što ću učiniti <p><br/>
<p> kad će od Abrahama nastati velik i brojan  narod te će se svi narodi zemlje njim blagoslivljati? <p><br/>
<p> Njega  sam izlučio zato da pouči svoju djecu i svoju buduću obitelj  kako će hoditi putem Jahvinim, radeći što je dobro i pravedno, tako da Jahve mogne ostvariti što je Abrahamu obećao." <p><br/>
<p> Onda  Jahve nastavi: "Velika je vika na Sodomu i Gomoru da je njihov  grijeh pretežak. <p><br/>
<p> Idem dolje da vidim rade li zaista kako  veli tužba što je do mene stigla. Želim razvidjeti." <p><br/>
<p> Odande ljudi krenu prema Sodomi, dok je Abraham još stajao  pred Jahvom. <p><br/>
<p> Nato se Abraham primače bliže i reče: "Hoćeš  li iskorijeniti i nevinoga s krivim? <p><br/>
<p> Možda ima pedeset nevinih  u gradu. Zar ćeš uništiti mjesto radije nego ga poštedjeti zbog  pedeset nevinih koji budu ondje? <p><br/>
<p> Daleko to bilo od tebe da  ubijaš nevinoga kao i krivoga, tako da i nevini i krivi prođu  jednako! Daleko bilo od tebe! Zar da ni Sudac svega svijeta ne  radi pravo?" <p><br/>
<p> "Ako nađem u gradu Sodomi pedeset nevinih",  odvrati Jahve, "zbog njih ću poštedjeti cijelo mjesto." <p><br/>
<p> "Ja se, evo, usuđujem govoriti Gospodinu", opet progovori  Abraham. - "Ja, prah i pepeo! <p><br/>
<p> Da slučajno bude nevinih pet  manje od pedeset, bi li uništio sav grad zbog tih pet?" "Neću  ga uništiti ako ih ondje nađem četrdeset i pet", odgovori. <p><br/>
<p> "Ako  ih se ondje možda nađe samo četrdeset?" - opet će Abraham. "Neću  to učiniti zbog četrdesetorice", odgovori. <p><br/>
<p> "Neka se Gospodin ne ljuti ako nastavim. Ako ih se ondje  nađe možda samo trideset?" - opet će on. "Neću to učiniti", odgovori, "ako ih ondje nađem samo trideset." <p><br/>
<p> "Evo se opet usuđujem  govoriti Gospodinu", nastavi dalje. "Ako ih se slučajno ondje  nađe samo dvadeset?" "Neću ga uništiti", odgovori, "zbog dvadesetorice." <p><br/>
<p> "Neka se Gospodin ne ljuti", on će opet, "ako rečem još samo  jednom: Ako ih je slučajno ondje samo deset?" "Neću ga uništiti  zbog njih deset", odgovori. <p><br/>
<p> Kad je Jahve završio razgovor s Abrahamom, ode, a Abraham  se vrati u svoje mjesto. <p><br/>
<p> Ona dva anđela stignu navečer u Sodomu dok je Lot sjedio na  vratima Sodome. Kad ih Lot ugleda, ustade i pođe im u susret.  Nakloni se licem do zemlje, <p><br/>
<p> a onda im reče: "Molim, gospodo, svrnite u kuću svoga sluge da noć provedete i noge operete;  a onda možete na put rano." A oni rekoše: "Ne, noć ćemo provesti  na trgu." <p><br/>
<p> Ali ih on uporno navraćaše, i oni se uvratiše k  njemu i uđoše u njegovu kuću. On ih ugosti, ispeče pogaču te  blagovaše. <p><br/>
<p> Još ne bijahu legli na počinak, kad građani Sodome, mladi  i stari, sav narod do posljednjeg čovjeka, opkole kuću. <p><br/>
<p> Zovnu  Lota pa mu reknu: "Gdje su ljudi što su noćas došli k tebi? Izvedi  nam ih da ih se namilujemo?" <p><br/>
<p> Lot iziđe k njima na ulaz, a  za sobom zatvori vrata. <p><br/>
<p> "Braćo moja," reče on, "molim vas, ne činite toga zla! <p><br/>
<p> Imam, evo, dvije kćeri s kojima još čovjek  nije imao dodira: njih ću vam izvesti pa činite s njima što želite;  samo ovim ljudima nemojte ništa učiniti jer su došli pod sjenu  moga krova." <p><br/>
<p> "Odstupi odatle!" - rekoše. - "Došao kao dotepenac, a za suca se već postavlja. Sad ćemo mi s tobom gore nego s  njima." I nasrnuše na jadnika Lota i navališe na vrata da ih  razbiju. <p><br/>
<p> Ali ona dvojica pruže ruke van, povukoše Lota k  sebi u kuću i zatvore vrata; <p><br/>
<p> a ljude pred vratima, mlade  i stare, zabliješte tako da nisu mogli naći vrata. <p><br/>
<p> Onda ona dvojica upitaju Lota: "Koga još ovdje imaš:  sinove i kćeri, sve koje imaš u gradu iz mjesta izvedi! <p><br/>
<p> Jer  mi ćemo zatrti ovo mjesto: vika je na njih pred Jahvom postala  tolika te nas Jahve posla da ga uništimo." <p><br/>
<p> Iziđe Lot da to  kaže svojima budućim zetovima koji namjeravahu uzeti njegove  kćeri te reče: "Na noge! Odlazite iz ovog mjesta jer će Jahve  uništiti grad!" Ali je u očima svojih budućih zetova ispao kao  da zbija šalu. <p><br/>
<p> Kako zora puče, anđeli navale na Lota govoreći: "Na noge!  Uzmi svoju ženu i svoje dvije kćeri koje su ovdje da ne budeš  zatrt kaznom grada!" <p><br/>
<p> Ali on oklijevaše. Zato ga oni uzeše  za ruku, a tako i njegovu ženu i njegove dvije kćeri i - po smilovanju  Jahvinu nad njim - odvedoše ih i ostaviše izvan grada. <p><br/>
<p> Kad  ih izvedoše u polje, jedan progovori: "Bježi da život spasiš!  Ne obaziri se niti se igdje u ravnici zaustavljaj! Bježi u brdo  da ne budeš zatrt!" <p><br/>
<p> Ali Lot odvrati: "Nemoj, gospodine! <p><br/>
<p> Nego  ako je tvoj sluga našao milost u tvojim očima - a toliko milosrđe  već si mi iskazao spasivši mi život - ja ne mogu pobjeći u brdo  a da me nesreća ne snađe i ne poginem. <p><br/>
<p> Eno onamo grada; dosta  je blizu da u nj pobjegnem, a mjesto je tako malo. Daj da onamo  bježim - mjesto je zbilja maleno - daj da život spasim!" <p><br/>
<p> Odgovori  mu: "Uslišat ću ti i tu molbu i neću zatrti grada o kojemu govoriš. <p><br/>
<p> Brzo! Bježi onamo, jer ne mogu ništa činiti dok ti onamo  ne stigneš." Zato se onaj grad zove Soar. <p><br/>
<p> Kako je sunce na zemlju izlazilo i Lot ulazio u Soar, <p><br/>
<p> Jahve zapljušti s neba na Sodomu i Gomoru sumpornim ognjem <p><br/>
<p> i uništi one gradove i svu onu ravnicu, sve žitelje gradske  i sve raslinstvo na zemlji. <p><br/>
<p> A Lotova se žena obazre i pretvori  se u stup soli. <p><br/>
<p> Sutradan u rano jutro Abraham se požuri na mjesto gdje  je stajao pred Jahvom, <p><br/>
<p> upravi pogled prema Sodomi i Gomori  i svoj ravnici u daljini: i vidje kako se diže dim nad zemljom  kao dim kakve klačine. <p><br/>
<p> Tako se Bog, dok je zatirao gradove u ravnici u kojima  je Lot boravio, sjetio Abrahama i uklonio Lota ispred propasti. <p><br/>
<p> Lot se bojao boraviti u Soaru, pa sa svoje dvije kćeri  ode gore iz Soara i nastani se u brdu. On i njegove dvije kćeri  živjeli su u pećini. <p><br/>
<p> Starija reče mlađoj: "Otac nam ostarje, a muža na zemlji nema da bude s nama, kako je običaj po svem  svijetu. <p><br/>
<p> Hajdemo oca opiti vinom, pa s njime leći: tako ćemo  s ocem sačuvati potomstvo." <p><br/>
<p> One noći opiju oca vinom, i starija  ode te legne sa svojim ocem, a on nije znao kad je legla ni kad  je ustala. <p><br/>
<p> Sutradan starija reče mlađoj: "Sinoć sam, eto, ležala ja s našim ocem; napojimo ga vinom i noćas, pa idi ti  i s njim lezi: tako ćemo ocu sačuvati potomstvo." <p><br/>
<p> Opiju oca  vinom i one noći te mlađa ode i s njim legne, a on nije znao  kad je legla ni kad je ustala. <p><br/>
<p> Tako obje Lotove kćeri zanesu  s ocem. <p><br/>
<p> Starija rodi sina i nadjenu mu ime Moab. On je praotac  današnjih Moabaca. <p><br/>
<p> I mlađa rodi sina i nadjene mu ime Ben-Ami.  On je praotac današnjih Amonaca. <p><br/>
<p> Odande Abraham krene u krajeve Negeba i nastani se između  Kadeša i Šura. Dok je boravio kao pridošlica u Geraru, <p><br/>
<p> rekao  je Abraham za svoju ženu Saru da mu je sestra. I Abimelek, kralj  gerarski, uze Saru sebi. <p><br/>
<p> Ali Bog dođe Abimeleku noću u snu  te mu reče: "Zbog žene koju si uzeo moraš umrijeti, jer je ona  žena udata." <p><br/>
<p> A nije se Abimelek k njoj približavao. Zato reče:  "Gospodine, zar ćeš pravednika pogubiti? <p><br/>
<p> Zar mi on nije rekao:  'Ona mi je sestra.' A ona mi je sama rekla: 'On je moj brat.'  Čiste sam savjesti i neokaljanih ruku ovo učinio." <p><br/>
<p> Bog mu  odvrati u snu: "Znam da si to učinio čiste savjesti; i ja sam  te zadržavao da protiv mene ne griješiš; i nisam dopuštao da  je dotakneš. <p><br/>
<p> Sada vrati čovjeku ženu njegovu; prorok je on;  molit će se za tebe da ostaneš na životu. Ako je ne vratiš, znaj  da ćeš umrijeti, ti i svi tvoji." <p><br/>
<p> Rano ujutro Abimelek ustane, sazove sve svoje sluge i  kaže im sve što je bilo, a ljudi se veoma uplaše. <p><br/>
<p> Potom Abimelek  dozva Abrahama te mu reče: "Što si nam učinio! Čime sam se ja  ogriješio prema tebi da izložiš mene i moje kraljevstvo velikoj  grehoti? Ponio si se prema meni kako ne valja. <p><br/>
<p> Što si, dakle  na umu imao", upita dalje Abimelek, "kad si tako radio?" <p><br/>
<p> Abraham  uzvrati: "Zbilja sam držao da nema Božjeg straha u ovome mjestu, pa će me ljudi ubiti zbog moje žene. <p><br/>
<p> A onda, ona je uistinu  moja sestra: kći je moga oca, iako ne i moje majke, pa je pošla  za me. <p><br/>
<p> A kad me Bog udaljio od doma očeva, rekoh joj: Ovu  mi uslugu učini: kamo god dođemo, reci o meni da sam ti brat." <p><br/>
<p> Abimelek uzme ovaca i goveda, sluga i sluškinja pa ih  dade Abrahamu; vrati mu i njegovu ženu Saru. <p><br/>
<p> Abimelek zatim  reče: "Evo, moja ti je zemlja otvorena. Nastani se gdje ti se  svidi!" <p><br/>
<p> A Sari reče: "Evo tisuću srebrnika što ih dajem tvome  bratu: neka ti budu koprenom pred očima sviju što su s tobom.  Ti si svakako opravdana." <p><br/>
<p> Abraham se pomoli Bogu, i Bog ozdravi  Abimeleka, njegovu ženu i njegove sluškinje, tako te opet mogahu  rađati. <p><br/>
<p> Jer Jahve bijaše zbog Sare, Abrahamove žene, zatvorio  svaku utrobu u domu Abimelekovu. <p><br/>
<p> Jahve se sjeti Sare kako je rekao i učini joj kako je obećao: <p><br/>
<p> Sara zače i rodi Abrahamu sina u njegovoj starosti - u vrijeme  koje je Bog označio. <p><br/>
<p> Abraham nadjene ime Izak svome sinu što  mu ga Sara rodi. <p><br/>
<p> I poslije osam dana obreza Abraham svoga  sina Izaka, kako mu je Bog naredio. <p><br/>
<p> Abrahamu bijaše stotinu  godina kad mu se rodio sin Izak. <p><br/>
<p> Sara reče: "Dade mi Bog da se nasmijem, i tko god to čuje  nasmijat će mi se." <p><br/>
<p> Još doda: "Tko bi ikad rekao Abrahamu: djecu će ti Sara dojiti! Ipak sina mu rodih u starosti". <p><br/>
<p> Dijete je raslo i bilo od sise odbijeno. A u dan u koji  Izak bijaše od sise odbijen Abraham priredi veliku gozbu. <p><br/>
<p> Jednom opazi Sara gdje se sin koga je Egipćanka Hagara  Abrahamu rodila igra s njezinim sinom Izakom, <p><br/>
<p> pa reče Abrahamu:  "Otjeraj tu sluškinju i njezina sina, jer sin sluškinje ne smije  biti baštinik s mojim sinom - s Izakom!" <p><br/>
<p> To je Abrahamu bilo nemilo, jer je i Jišmael bio njegov  sin. <p><br/>
<p> Ali Bog reče Abrahamu: "Nemoj se uznemirivati zbog dječaka  i zbog svoje sluškinje; sve što ti kaže Sara poslušaj, jer će  Izakovo potomstvo tebi ovjekovječiti ime. <p><br/>
<p> I od sina tvoje  sluškinje podići ću velik narod, jer je tvoj potomak." <p><br/>
<p> Rano ujutro Abraham uze kruha i mješinicu vode pa dade  Hagari; stavi to na njezina ramena, zajedno s dječakom, te je  otpusti. Vrludala je amo-tamo po pustinji Beer Šebe. <p><br/>
<p> Potrošivši  vodu iz mješinice, ostavi dijete pod jednim grmom, <p><br/>
<p> a sama  ode i sjede nasuprot, daleko koliko luk može dobaciti. Govorila  je u sebi: "Neću da vidim kako dijete umire." Sjedeći tako, udari  u jecanje. <p><br/>
<p> Bog ču plač dječaka te anđeo Božji zovne s neba Hagaru  i reče joj: "Što ti je, Hagaro? Ne boj se! Jer je Bog čuo plač  dječaka u njegovoj nevolji. <p><br/>
<p> Na noge! Digni dječaka i utješi  ga, jer od njega ću podići velik narod." <p><br/>
<p> Tada joj Bog otvori  oči pa ona opazi studenac. Ode i napuni vodom mješinicu pa napoji  dječaka. <p><br/>
<p> Bog je bio s dječakom te je rastao i odrastao. Živio  je u pustinji te postao vješt u strijeljanju iz luka. <p><br/>
<p> Dom  mu bijaše u pustinji Paranu; a njegova mu majka dobavi ženu iz  zemlje egipatske. <p><br/>
<p> U to vrijeme Abimelek - koga je pratio Fikol, zapovjednik  njegove vojske - reče Abrahamu: "Bog je s tobom u svemu što radiš. <p><br/>
<p> Stoga mi se ovdje i sada zakuni Bogom da nećeš varati ni  mene ni moju rodbinu i prijatelje nego da ćeš se prema meni i  prema zemlji u kojoj sad boraviš ponašati pošteno, kao što sam  se ja prema tebi ponio." <p><br/>
<p> "Kunem se", odgovori Abraham. <p><br/>
<p> Onda Abraham prekori Abimeleka zbog zdenca vode što su  ga Abimelekove sluge bile prisvojile. <p><br/>
<p> A Abimelek reče: "Ne  znam tko je to učinio; ni ti me nisi o tome obavijestio, niti  sam ja o tome čuo, osim danas." <p><br/>
<p> Abraham uzme ovaca i goveda  pa ih dade Abimeleku te njih dvojica sklope savez. <p><br/>
<p> Potom  Abraham razluči napose sedam janjaca od stada. <p><br/>
<p> Nato Abimelek  zapita Abrahama: "Što znači ovih sedam janjaca koje si na stranu  stavio?" <p><br/>
<p> A on odgovori: "Primi ovih sedam janjaca iz moje  ruke da mi bude dokazom da sam ja iskopao ovaj zdenac." <p><br/>
<p> Zato  se ono mjesto nazvalo Beer Šeba; jer se njih dvojica ondje zakleše. <p><br/>
<p> Pošto su sklopili savez kod Beer Šebe, Abimelek i zapovjednik  njegove vojske Fikol odu i vrate se u zemlju Filistejaca. <p><br/>
<p> Abraham  zasadi kod Beer Šebe tamarisku i ondje zazove ime Jahve - Boga  Vječnoga. <p><br/>
<p> Dugo je vremena Abraham proveo u zemlji filistejskoj  kao pridošlica. <p><br/>
<p> Poslije tih događaja Bog stavi Abrahama na kušnju. Zovnu ga:  "Abrahame!" On odgovori: "Evo me!" <p><br/>
<p> Bog nastavi: "Uzmi svoga  sina, jedinca svoga Izaka koga ljubiš, i pođi u krajinu Moriju  pa ga ondje prinesi kao žrtvu paljenicu na brdu koje ću ti pokazati." <p><br/>
<p> Ujutro Abraham podrani, osamari magarca, sa sobom povede  dvojicu svojih slugu i svog sina Izaka, pošto je prije nacijepao  drva za žrtvu paljenicu, i uputi se na mjesto koje mu je Bog  označio. <p><br/>
<p> Treći dan Abraham podigne oči i opazi mjesto izdaleka. <p><br/>
<p> Abraham onda reče slugama: "Vi ostanite ovdje uz magarca,  a ja i dječak odosmo gore da se poklonimo, pa ćemo se vratiti  k vama". <p><br/>
<p> Abraham uzme drva za žrtvu paljenicu, stavi ih na  sina Izaka, a u svoju ruku uzme kremen i nož. Tako pođu obojica  zajedno. <p><br/>
<p> Onda Izak reče svome ocu Abrahamu: "Oče!" "Evo me, sine!" - javi se on. "Evo kremena i drva," opet će sin, "ali  gdje je janje za žrtvu paljenicu?" <p><br/>
<p> "Bog će već providjeti  janje za žrtvu paljenicu, sine moj!" - odgovori Abraham. I nastave  put. <p><br/>
<p> Stignu na mjesto o kojemu je Bog govorio. Ondje Abraham  podigne žrtvenik, naslaže drva, sveže svog sina Izaka i položi  ga po drvima na žrtvenik. <p><br/>
<p> Pruži sad Abraham ruku i uzme nož  da zakolje svog sina. <p><br/>
<p> Uto ga zovne s neba anđeo Jahvin i  poviče: "Abrahame! Abrahame!" "Evo me!" - odgovori on. <p><br/>
<p> "Ne  spuštaj ruku na dječaka", reče, "niti mu što čini! Sad, evo,  znam da se Boga bojiš, jer nisi uskratio ni svog sina, jedinca  svoga." <p><br/>
<p> Podiže Abraham oči i pogleda, i gle - za njim ovan, rogovima se zapleo u grmu. Tako Abraham ode, uzme ovna i prinese  ga za žrtvu paljenicu mjesto svoga sina. <p><br/>
<p> Onome mjestu Abraham  dade ime "Jahve proviđa". Zato se danas veli: "Na brdu Jahvina  proviđanja." <p><br/>
<p> Anđeo Jahvin zovne Abrahama s neba drugi put <p><br/>
<p> i reče:  "Kunem se samim sobom, izjavljuje Jahve: Kad si to učinio i nisi  mi uskratio svog jedinca sina, <p><br/>
<p> svoj ću blagoslov na te izliti  i učiniti tvoje potomstvo brojnim poput zvijezda na nebu i pijeska  na obali morskoj! A tvoji će potomci osvajati vrata svojih neprijatelja. <p><br/>
<p> Budući da si poslušao moju zapovijed, svi će se narodi zemlje  blagoslivljati tvojim potomstvom." <p><br/>
<p> Zatim se Abraham vrati k svojim slugama pa se zajedno  upute u Beer Šebu. U Beer Šebi se Abraham nastani. <p><br/>
<p> Poslije tih događaja obavijeste Abrahama: "I tvome bratu  Nahoru Milka je porodila djecu: <p><br/>
<p> njegova prvorođenca Usa,  brata mu Buza i Kemuela - oca Aramova, <p><br/>
<p> Keseda, Haza, Pildaša, Jidlafa i Betuela." <p><br/>
<p> Betuel je bio otac Rebekin. Njih je  osam rodila Milka Nahoru, Abrahamovu bratu. <p><br/>
<p> A i njegova suložnica, kojoj bijaše ime Reuma, rodila je Tebaha, Gahama, Tahaša i Maaku. <p><br/>
<p> Duljina Sarina života bila je stotinu dvadeset i sedam godina. <p><br/>
<p> Sara umrije u Kirjat Arbi, to jest u Hebronu, u zemlji kanaanskoj;  i Abraham uđe u žalost za Sarom i naricaše za njom. <p><br/>
<p> Potom se Abraham digne ispred svoje pokojnice te prozbori  sinovima Hetovim: <p><br/>
<p> "Premda sam ja među vama doseljeni stranac, prodajte mi zemljište za grob među vama, tako da mogu iznijeti  svoju pokojnicu i sahraniti je." <p><br/>
<p> A sinovi Hetovi odgovore  Abrahamu: <p><br/>
<p> "Gospodine, saslušaj nas! Ti si izabranik Božji  u našoj sredini. Pokopaj svoju pokojnicu u našem najbiranijem  grobu. Nitko ti od nas neće odbiti svoga groba da mogneš sahraniti  svoju pokojnicu." <p><br/>
<p> Nato se Abraham diže pa se mještanima, sinovima  Hetovim, duboko pokloni <p><br/>
<p> te im reče: "Ako se slažete da svoju  pokojnicu uklonim i sahranim, čujte me: zauzmite se za me kod  Efrona, sina Soharova, <p><br/>
<p> da mi proda spilju Makpelu što njemu  pripada a nalazi se na kraju njegova posjeda; neka mi je za punu  cijenu, u vašoj nazočnosti, proda u vlasništvo za sahranjivanje." <p><br/>
<p> A Efron je sjedio sa sinovima Hetovim. Potom Efron, Hetit, odgovori Abrahamu da ga čuju sinovi Hetovi svojim ušima - svi  koji su sjedili u vijeću onoga grada: <p><br/>
<p> "Ne, moj gospodine!  Saslušaj mene! Ja tebi dajem poljanu i spilju što je na njoj;  darujem ti to pred sinovima svoga naroda. Sahrani svoju pokojnicu." <p><br/>
<p> Abraham se duboko nakloni mještanima, <p><br/>
<p> a onda progovori  Efronu da mještani čuju na svoje uši: "Ded me samo poslušaj!  Dajem ti cijenu za poljanu; primi je od mene da ondje mogu sahraniti  svoju pokojnicu!" <p><br/>
<p> Efron odgovori Abrahamu: <p><br/>
<p> "Čuj me, moj  gospodine: zemljište u vrijednosti od četiri stotine srebrnika, što je to tebi i meni! Sahrani, dakle, svoju pokojnicu!" <p><br/>
<p> Abraham  se složi s Efronom; isplati Abraham Efronu novac što ga je spomenuo  tako da su na svoje uši čuli sinovi Hetovi - četiri stotine srebrnika  trgovačke mjere. <p><br/>
<p> I tako Efronova poljana u Makpeli nasuprot Mamri - poljana, spilja i sva stabla što su bila na poljani - <p><br/>
<p> prijeđe u vlasništvo  Abrahamovo u nazočnosti sinova Hetovih, sviju koji su sjedili  u vijeću svoga grada. <p><br/>
<p> A onda Abraham sahrani svoju ženu Saru  u spilji na poljani Makpeli nasuprot Mamri - danas Hebronu -  u zemlji kanaanskoj. <p><br/>
<p> Tako je poljana i spilja na njoj prešla  od sinova Hetovih u vlasništvo Abrahamovo za sahranjivanje. <p><br/>
<p> Abraham bijaše već ostario, zašao u godine, Jahve je Abrahama  blagoslovio u svemu. <p><br/>
<p> Abraham prozbori svome najstarijem sluzi u kući, pod čijom  je upravom bilo sve njegovo: "Stavi svoju ruku pod moje stegno <p><br/>
<p> da te zakunem Jahvom, Bogom neba i Bogom zemlje, da mome sinu  nećeš nabaviti za ženu ni jednu od kćeri Kanaanaca, među kojima  boravim, <p><br/>
<p> nego ćeš otići u moj rodni kraj i dobaviti ženu mom  sinu Izaku." <p><br/>
<p> A sluga mu reče: "A što ako žena ne htjedne za  mnom ići u ovu zemlju? Hoću li ja onda odvesti tvoga sina u zemlju  iz koje si ti došao?" <p><br/>
<p> Abraham mu odgovori: "Dobro pripazi  da onamo ne vodiš moga sina! <p><br/>
<p> Jahve, Bog nebesa, koji me odveo  iz kuće moga oca i rodnog kraja i koji mi je pod zakletvom obećao:  'Tvome ću potomstvu dati ovu zemlju', pred tobom će poslati svog  anđela, i odande ćeš ti dovesti ženu mome sinu. <p><br/>
<p> A ako žena  ne bude htjela za tobom poći, ti ćeš biti oslobođen od ove moje  zakletve; ali moga sina onamo ne vodi!" <p><br/>
<p> Tako sluga stavi svoju  ruku pod stegno Abrahamu, svom gospodaru, te mu se zakune. <p><br/>
<p> Sluga opremi deset gospodarevih deva, ponese sa sobom  svakog blaga svoga gospodara pa se zaputi u Aram Naharajim, u  Nahorov grad. <p><br/>
<p> Pusti deve da poliježu izvan grada, pokraj  studenca. Bijaše večer, kad žene izlaze da crpu vodu. <p><br/>
<p> Onda  reče: "Oh, Jahve, Bože moga gospodara Abrahama, molim te, iziđi  mi danas u susret i mome gospodaru Abrahamu milost iskaži! <p><br/>
<p> Evo  me kraj studenca, a kćeri onih iz grada dolaze crpsti vodu; <p><br/>
<p> pa  neka djevojka kojoj ja rečem: 'Molim te, spusti svoj vrč da se  napijem', a ona odgovori: 'Pij! I deve ću ti napojiti', bude  ona koju si odredio za svoga slugu Izaka. Tako ću saznati da  si iskazao milost mome gospodaru." <p><br/>
<p> Tek što on izreče svoje, gle, dođe Rebeka, kći Betuelova;  taj Betuel bijaše sin Milke, žene Abrahamova brata Nahora. Dođe  ona s krčagom na ramenu. <p><br/>
<p> Djevojka je bila krasna, djevica  koju muškarac nije dirnuo. Siđe ona k vrelu, napuni krčag i eto  je opet gore. <p><br/>
<p> Sluga joj potrča u susret i reče: "Daj mi malo  vode iz svog vrča!" <p><br/>
<p> "Pij, gospodine!" - odgovori ona. Brzo  spusti krčag na ruku i dade mu piti. <p><br/>
<p> Kad je njega napojila, reče: "Nalit ću i tvojim devama da se napoje." <p><br/>
<p> Izlivši brzo  krčag u korito, otrča natrag zdencu da ponovo zahvaća, i tako  nali svim njegovim devama. <p><br/>
<p> Čovjek ju je šutke motrio ne bi  li saznao je li Jahve njegov put uspješno priveo kraju ili nije. <p><br/>
<p> Kad su deve prestale piti, čovjek izvadi viticu od zlata, tešku pol šekela, i stavi je na njezine nosnice, a na ruke joj  stavi dvije zlatne narukvice, teške deset šekela. <p><br/>
<p> Zatim reče:  "Kaži mi čija si kći. Ima li u kući tvoga oca mjesta za nas da  prenoćimo?" <p><br/>
<p> Ona mu odgovori: "Ja sam kći Betuela, koga je  Milka rodila Nahoru." <p><br/>
<p> Još mu doda: "Ima slame i p§iće kod  nas u obilju, a i mjesta za prenoćište." <p><br/>
<p> Čovjek se onda duboko  nakloni te iskaže poštovanje Jahvi <p><br/>
<p> i progovori: "Neka je  blagoslovljen Jahve, Bog moga gospodara Abrahama, što nije uskratio  svoju ljubav i svoju vjernost mome gospodaru. Mene je Jahve vodio  pravim putem, u kuću brata moga gospodara." <p><br/>
<p> Djevojka otrča i sve ovo ispripovjedi u kući svoje majke. <p><br/>
<p> A Rebeka imala brata komu bijaše ime Laban. Laban se požuri  van, k čovjeku kod studenca. <p><br/>
<p> Čim je vidio nosnu viticu i  narukvice na rukama svoje sestre te čuo kako je njegova sestra  Rebeka rekla: "Ovako mi je čovjek govorio", on pođe onome koji  je još stajao kod deva na studencu. <p><br/>
<p> Reče on: "Hajde unutra, blagoslovljeni od Jahve! Što stojiš vani kad sam ja spremio  kuću i mjesto za deve." <p><br/>
<p> Tako čovjek uđe u kuću. Rastovare  deve i dadu im slame i p§iće, a njemu i ljudima koji su ga pratili  donesu vode da operu noge. <p><br/>
<p> Ali kad su preda nj stavili hranu, reče: "Neću jesti dok ne kažem što imam kazati." A Laban mu  reče: "Onda kazuj!" <p><br/>
<p> "Ja sam sluga Abrahamov", poče on. <p><br/>
<p> "Jahve je uvelike  blagoslovio moga gospodara te je postao bogat. Nadavao mu je  ovaca i goveda, srebra i zlata, sluga i sluškinja, deva i magaradi. <p><br/>
<p> Sara, žena moga gospodara, rodi mu sina pošto je ostarjela, i on mu ustupi sve svoje. <p><br/>
<p> Potom mene moj gospodar zakune  rekavši: 'Nemoj uzeti za ženu mome sinu djevojku Kanaanku, u  zemlji u kojoj boravim kao stranac, <p><br/>
<p> nego otiđi k obitelji  moga oca, k mojoj rodbini, da nađeš ženu mome sinu.' <p><br/>
<p> A ja  rekoh svome gospodaru: 'A što ako žena za mnom ne pođe?' <p><br/>
<p> On  mi odgovori: 'Jahve, pred čijim sam licem hodio, poslat će s  tobom svog anđela i tvoje će putovanje dovesti k cilju, a ti  ćeš naći ženu mome sinu od moje rodbine, od obitelji moga oca. <p><br/>
<p> Jedino ćeš ovako biti oslobođen moje zakletve: ako dođeš  k mojoj rodbini, i oni te odbiju, od moje si zakletve oslobođen.' <p><br/>
<p> Danas dođoh na studenac i rekoh: 'Jahve, Bože moga gospodara  Abrahama, ako si voljan da uspješno završim putovanje što sam  ga poduzeo, <p><br/>
<p> ja, evo, stojim kraj studenca, a djevojka koja  dođe vodu crpsti i ja joj rečem: Daj mi da se napijem malo vode  iz tvog vrča! - <p><br/>
<p> i koja mi kaže: Pij ti, a i tvojim ću devama  zahvatiti! - ona neka bude žena koju je Jahve odredio sinu moga  gospodara.' <p><br/>
<p> Tek što sam ja završio govor u sebi, kad se,  evo, pojavi Rebeka s vrčem na ramenu; siđe k izvoru i zahvati.  Ja joj rekoh: 'Daj mi da se napijem!' <p><br/>
<p> Ona brzo spusti vrč  i odvrati: 'Pij! A napojit ću i tvoje deve.' Tako sam se ja napio, a ona napoji i moje deve. <p><br/>
<p> Pitao sam je: 'Čija si kći?' Odgovorila  je: 'Kći sam Betuela, koga je Nahoru rodila Milka.' Tada joj  stavim viticu na nos a narukvice na ruke. <p><br/>
<p> Duboko se naklonim  i štovanje Jahvi iskažem te blagoslovim Jahvu, Boga gospodara  moga, koji me vodio pravim putem da uzmem kćer brata moga gospodara  njegovu sinu. <p><br/>
<p> A sad, ako kanite iskazati ljubav i vjernost  mome gospodaru, recite mi; ako li ne, to mi kažite, tako da mogu  krenuti bilo desno bilo lijevo." <p><br/>
<p> Tada odgovore Laban i Betuel: "Od Jahve to dolazi; mi  tu ne možemo reći ni da ni ne. <p><br/>
<p> Rebeka je, eto, pred tobom:  uzmi je pa idi, neka bude ženom sinu tvoga gospodara, kako je  Jahve rekao." <p><br/>
<p> Kad Abrahamov sluga ču njihov pristanak, do  zemlje se nakloni Jahvi. <p><br/>
<p> Sluga zatim izvadi srebrnih i zlatnih  predmeta te haljina i dade ih Rebeki, a dade darova i njezinu  bratu i majci. <p><br/>
<p> Tada jedoše i piše on i ljudi koji su bili s njim i provedoše  noć. Kad su ujutro ustali, on reče: "Pustite me da se vratim  svome gospodaru!" <p><br/>
<p> A njezin brat i majka odgovore: "Neka djevojka  ostane s nama još desetak dana, pa poslije toga pođi!" <p><br/>
<p> On  im reče: "Ne zadržavajte me kad je Jahve moje putovanje uspješno  kraju priveo. Pustite me da se vratim svome gospodaru!" <p><br/>
<p> Oni  odgovore: "Pozovimo djevojku i upitajmo što ona misli!" <p><br/>
<p> Dozovu  Rebeku pa je upitaju: "Hoćeš li poći s ovim čovjekom?" Ona odgovori:  "Hoću." <p><br/>
<p> I tako otpreme svoju sestru Rebeku i njezinu dojilju  s Abrahamovim slugom i njegovim ljudima. <p><br/>
<p> Blagoslove Rebeku  i reknu joj: "Sejo naša, budi mati nebrojenim tisućama, a dušmana svojih vrata potomci ti zaposjeli!" <p><br/>
<p> Onda se diže Rebeka i njezine dvorkinje, zajahaše deve  te pođoše za čovjekom. Tako sluga preuze Rebeku i ode. <p><br/>
<p> Izak se vratio iz blizine Beer Lahaj Roja; živio je,  naime, u kraju Negeba. <p><br/>
<p> U predvečerje iziđe Izak da se poljem  prošeta; diže oči i ugleda deve gdje dolaze. <p><br/>
<p> Kad Rebeka,  podigavši svoje oči, opazi Izaka, sjaha s deve <p><br/>
<p> pa zapita  slugu: "Tko je onaj čovjek što poljem ide nama u susret?" A sluga  odgovori: "Ono je moj gospodar." Nato ona uze koprenu te se pokri. <p><br/>
<p> Sluga ispriča Izaku sve što je učinio. <p><br/>
<p> Tada Izak  uvede Rebeku u svoj šator i uze je sebi za ženu. U ljubavi prema  njoj Izak je nalazio utjehu nakon smrti svoje majke. <p><br/>
<p> Abraham je sebi uzeo još jednu ženu; zvala se Ketura. <p><br/>
<p> Ona  mu je rodila Zimrana, Jokšana, Medana, Midjana, Jišbaka i Šuaha. <p><br/>
<p> A od Jokšana rodili se Šeba i Dedan. Dedanovi su potomci:  Ašurci, Letušci i Leumci. <p><br/>
<p> Sinovi su Midjanovi: Efa, Efer,  Hanok, Abida i Eldaa. Sve su to potomci Keturini. <p><br/>
<p> Abraham prenese sav svoj imutak na Izaka; <p><br/>
<p> a sinovima  od svojih suložnica dade Abraham samo darove i još ih za svoga  života razašalje po istoku - daleko od svog sina Izaka - u Istočni  kraj. <p><br/>
<p> Ovo je duljina Abrahamova života što ga je proživio:  stotinu sedamdeset i pet godina. <p><br/>
<p> Zatim Abraham preminu, umrije  u sretnoj dobi - star i pun godina - te bi pridružen svojim precima. <p><br/>
<p> Njegovi sinovi, Izak i Jišmael, sahrane ga u spilji Makpeli, na poljani Efrona, sina Hetita Sohara, nasuprot Mamri: <p><br/>
<p> to  je poljana što ju je Abraham kupio od Hetovih sinova. Ondje je  sahranjen Abraham i njegova žena Sara. <p><br/>
<p> Poslije Abrahamove  smrti Bog je blagoslivljao njegova sina Izaka. Izak je živio  blizu Beer Lahaj Roja. <p><br/>
<p> Ovo je povijest Abrahamova sina Jišmaela, koga je Abrahamu  rodila Sarina sluškinja, Egipćanka Hagara. <p><br/>
<p> A ovo su sinovi  Jišmaelovi, svaki po svom imenu i po svom rođenju: Jišmaelov  prvenac Nebajot, Kedar, Adbeel, Mibsam, <p><br/>
<p> Mišma, Duma, Masa, <p><br/>
<p> Hadad, Tema, Jetur, Nafiš i Kedma. <p><br/>
<p> To su Jišmaelovi sinovi i to su njihova imena prema njihovim  naseljima i taborištima: dvanaest poglavica od isto toliko plemena. <p><br/>
<p> A ovo je duljina Jišmaelova života: stotinu trideset i sedam  godina. Zatim izdahnu; umrije i bi pridružen svojim precima. <p><br/>
<p> Potomstvo mu se naselilo od Havile do Šura, koji je na istok  Egiptu idući prema Ašuru. Nastaniše se nasuprot svojoj braći. <p><br/>
<p> Ovo je povijest Abrahamova sina Izaka: Izak se rodio  od Abrahama. <p><br/>
<p> Izaku je bilo četrdeset godina kad se oženio  Rebekom, kćerkom Aramejca Betuela iz Padan Arama, a sestrom Aramejca  Labana. <p><br/>
<p> Izak se obrati Jahvi za svoju ženu jer je bila nerotkinja.  Jahve ga usliša te njegova žena Rebeka zače. <p><br/>
<p> No djeca se  u njezinoj utrobi tako sudarala te ona uzviknu: "Ako je tako, zašto ću živjeti!" Ode, dakle, da se posavjetuje s Jahvom. <p><br/>
<p> I  Jahve joj reče: "Dva su svijeta u utrobi tvojoj; dva će se naroda iz tvog krila odijeliti. Narod će nad narodom gospodovati, stariji će služiti mlađemu." <p><br/>
<p> Došlo vrijeme da rodi, kad gle - blizanci u njezinoj  utrobi. <p><br/>
<p> Pojavi se prvi. Bio je crven; sav runjav kao ogrtač.  Stoga mu nadjenuše ime Ezav. <p><br/>
<p> Potom se pojavi njegov brat.  Rukom se držao Ezavu za petu. Zato mu nadjenuše ime Jakov. Izaku  je bilo šezdeset godina kad su oni rođeni. <p><br/>
<p> Kad su dječaci odrasli, Ezav postane vješt lovac, čovjek  pustare. Jakov je bio čovjek krotak i boravio je u šatorima. <p><br/>
<p> Izaku je Ezav bio draži jer je volio divljač, a Rebeka je  više voljela Jakova. <p><br/>
<p> Jednom Jakov kuhaše jelo. Ezav stigne s polja, gladan. <p><br/>
<p> Reče Ezav Jakovu: "Daj mi toga crvenog variva da pojedem  jer sam izgladnio." Stoga mu je ime Edom. <p><br/>
<p> A Jakov odgovori:  "Ustupi mi prije svoje prvorodstvo!" <p><br/>
<p> Ezav reče: "Evo me skoro  na smrti; što će mi prvorodstvo!" <p><br/>
<p> Jakov nastavi: "Prije mi  se zakuni!" On mu se zakune, i tako proda Jakovu svoje prvorodstvo. <p><br/>
<p> Tada Jakov dade Ezavu kruha i čorbe od sočivice. Jeo je i  pio, onda se digao i otišao. Tako Ezav pogazi svoje prvorodstvo. <p><br/>
<p> U zemlji zavlada glad, različita od prijašnje što je bila  za vrijeme Abrahama, pa Izak ode Abimeleku, kralju Filistejaca, u Geraru. <p><br/>
<p> Jahve mu se ukaza i reče: "Ne silazi u Egipat:  boravi u zemlji koju ću ti označiti. <p><br/>
<p> U ovoj se zemlji nastani, ja ću s tobom biti i blagoslivljati te; tebi i tvome potomstvu  dat ću sve ove krajeve, da izvršim zakletvu kojom sam se zakleo  tvome ocu Abrahamu. <p><br/>
<p> Tvoje ću potomstvo umnožiti kao zvijezde  na nebesima i tvome ću potomstvu predati sve ove krajeve, tako  da će se tvojim potomstvom blagoslivljati svi narodi zemlje; <p><br/>
<p> a to zato što je Abraham slušao moj glas i pokoravao se mojim  zapovijedima, mojim zakonima i odredbama!" <p><br/>
<p> Tako Izak ostane u Geraru. <p><br/>
<p> Kad su ga mještani pitali  o njegovoj ženi, reče: "Ona mi je sestra." Bojao se reći: "Ona  mi je žena", misleći: "Mještani bi me mogli ubiti zbog Rebeke  jer je lijepa." <p><br/>
<p> Kako su se ondje duže zadržali, kralj Filistejaca  Abimelek jednom pogleda kroz prozor i opazi kako Izak miluje  svoju ženu Rebeku. <p><br/>
<p> Nato Abimelek pozove Izaka te reče: "Tako, ona ti je žena! Kako si mogao reći da ti je sestra?" Izak mu  odgovori: "Jer sam mislio da bih zbog nje mogao poginuti." <p><br/>
<p> Abimelek  reče: "Zašto si nam to učinio? Umalo netko od ljudi nije legao  s tvojom ženom. Tako bi na nas svalio krivnju." <p><br/>
<p> Onda Abimelek  izda naredbu svemu narodu: "Tko se god dotakne ovog čovjeka i  njegove žene, glavu će izgubiti." <p><br/>
<p> Izak je sijao u onom kraju i one godine urodilo mu stostruko.  Jahve ga blagoslivljao <p><br/>
<p> te je čovjek bivao sve bogatiji, dok  nije postao vrlo bogat. <p><br/>
<p> Stekao je stada ovaca i goveda i  mnogu služinčad, tako da su mu Filistejci zavidjeli. <p><br/>
<p> Zato  Filistejci zasuše sve bunare što su ih sluge njegova oca bile  iskopale - u vrijeme njegova oca Abrahama - i napuniše ih zemljom. <p><br/>
<p> Onda Abimelek reče Izaku: "Idi od nas jer si postao mnogo  moćniji od nas!" <p><br/>
<p> Tako Izak ode odande, postavi svoj šator u gerarskoj  dolini i nastani se ondje. <p><br/>
<p> Izak opet iskopa bunare za vodu  što su bili iskopani u vrijeme njegova oca Abrahama, a Filistejci  ih bili zasuli poslije Abrahamove smrti. On ih je nazvao istim  imenima kojima ih je zvao i njegov otac. <p><br/>
<p> Ali kad su Izakove  sluge, dok su u dolini kopale, ondje našle bunar sa živom vodom, <p><br/>
<p> pastiri iz Gerara posvade se s Izakovim pastirima govoreći:  "Naša je voda!" Bunaru je dao ime Esek, jer su se oni s njim  svadili. <p><br/>
<p> A kad su iskopali drugi bunar te se i zbog njega  svađali, nazva ga imenom Sitna. <p><br/>
<p> Odatle se preseli pa iskopa  drugi bunar. Zbog njega se nisu svađali, pa ga nazove imenom  Rehobot i protumači: "Jer nam je Jahve dao prostor da se na zemlji  umnožimo." <p><br/>
<p> Odande se popne u Beer Šebu. <p><br/>
<p> Iste mu se noći ukaže Jahve i reče: "Ja sam Bog oca tvoga Abrahama. Ne boj se, ja sam s tobom! Blagoslovit ću te, potomke ti umnožit, zbog Abrahama, sluge svojega." <p><br/>
<p> Izak tu podigne žrtvenik i zazove Jahvu po imenu; postavi  ondje svoj šator, a njegove sluge počnu kopati bunar. <p><br/>
<p> Uto mu dođe Abimelek iz Gerara sa svojim savjetnikom  Ahuzatom i s Fikolom, zapovjednikom vojske. <p><br/>
<p> Izak ih upita:  "Zašto ste došli k meni kad me mrzite i kad ste me otjerali od  sebe?" <p><br/>
<p> Oni odgovore: "Jasno vidimo da je Jahve s tobom. Stoga  pomislismo: neka zakletva bude veza između nas i tebe. Daj da  s tobom sklopimo savez: <p><br/>
<p> ti nama nećeš zla nanositi, kao što  mi tebe nismo zlostavljali, nego uvijek prema tebi lijepo postupali  i s mirom te otpustili. A blagoslov Jahvin bio nad tobom." <p><br/>
<p> On  im priredi gozbu te su jeli i pili. <p><br/>
<p> Rano ujutro jedni se drugima zakunu. Potom ih Izak otpusti  i oni od njega odu u miru. <p><br/>
<p> Toga istog dana dođu Izakove sluge  i obavijeste ga o bunaru što su ga iskopali te mu reknu: "Našli  smo vodu." <p><br/>
<p> On ga prozva Šiba. Zato je ime onom gradu do danas  - Beer Šeba. <p><br/>
<p> Kad je Ezavu bilo četrdeset godina, uzme za ženu Juditu, kćer Hetita Beerija, i Basematu, kćer Hetita Elona. <p><br/>
<p> One postadoše izvor ogorčenja Izaku i Rebeki. <p><br/>
<p> Ostarje Izak, vid mu se očinji gasio. Zato zovne svoga starijeg  sina Ezava i reče mu: "Sine!" On mu odgovori: "Evo me!" <p><br/>
<p> A  on nastavi: "Vidiš, ostario sam, a ne znam dana svoje smrti. <p><br/>
<p> Zato uzmi svoju opremu, svoj tobolac i luk, pa idi u pustaru  i ulovi mi divljači. <p><br/>
<p> Onda mi pripremi ukusan obrok, kako volim, te mi ga donesi da blagujem, pa da te mognem blagosloviti prije  nego umrem." <p><br/>
<p> Rebeka je slušala dok je Izak govorio svome sinu Ezavu, i kad je Ezav otišao u pustaru da ulovi divljači svome ocu, <p><br/>
<p> Rebeka reče svome sinu Jakovu: "Upravo sam čula kako tvoj  otac govori tvome bratu Ezavu: <p><br/>
<p> 'Donesi mi divljači te mi priredi  ukusan obrok da blagujem pa da te pred licem Jahvinim blagoslovim  prije nego umrem.' <p><br/>
<p> A sad, sine moj, poslušaj me i učini kako  ti naredim. <p><br/>
<p> Otiđi k stadu i odande mi donesi dva lijepa kozleta, a ja ću od njih prirediti ukusan obrok tvome ocu, kako on voli. <p><br/>
<p> Onda ti donesi svome ocu da jede te tebe mogne blagosloviti  prije nego umre." <p><br/>
<p> Ali Jakov odgovori svojoj majci Rebeki:  "E, ali moj je brat Ezav runjav, a ja sam bez dlaka! <p><br/>
<p> Možda  me se moj otac dotakne te ću u njegovim očima ispasti varalicom  i na se svaliti prokletstvo, a ne blagoslov." <p><br/>
<p> Ali njegova  mu majka odgovori: "Sine moj, tvoje prokletstvo neka padne na  mene! Samo ti mene poslušaj, otiđi i donesi!" <p><br/>
<p> Ode on, nađe i donese svojoj majci, a njegova majka priredi  ukusan obrok, kako je njegov otac volio. <p><br/>
<p> Potom Rebeka uzme  najljepše odijelo svoga starijeg sina Ezava što je u kući imala, pa u nj odjene svoga mlađeg sina Jakova. <p><br/>
<p> U kožu kozleta  zamota mu ruke i goli dio vrata. <p><br/>
<p> Stavi zatim ukusan obrok  i kruh što ga je pripravila na ruke svoga sina Jakova. <p><br/>
<p> Ode on k ocu i reče: "Oče!" On odgovori: "Evo me. Koji  si ti moj sin?" <p><br/>
<p> A Jakov odgovori svome ocu: "Ja sam Ezav, tvoj prvorođenac; učinio sam kako si mi rekao. Sad ustaj, sjedi  pa jedi moje lovine, da me onda mogneš blagosloviti." <p><br/>
<p> Izak  upita svoga sina: "Kako si tako brzo uspio, sine moj?" On odgovori:  "Jer mi je Jahve, Bog tvoj, bio milostiv." <p><br/>
<p> Potom Izak reče  Jakovu: "Primakni se, sine moj, da opipam jesi li ti zbilja moj  sin Ezav ili nisi." <p><br/>
<p> Jakov se primakne k svome ocu Izaku,  koji ga opipa i reče: "Glas je Jakovljev, ali su ruke Ezavove." <p><br/>
<p> Nije ga prepoznao jer su mu ruke bile runjave kao i ruke  njegova brata Ezava. Kad ga je htio blagosloviti, <p><br/>
<p> upita još  jednom: "Jesi li ti zaista moj sin Ezav?" Odgovori on: "Jesam." <p><br/>
<p> Potom reče Izak: "Stavi preda me da blagujem lovine svoga  sina pa da te blagoslovi duša moja." Jakov ga posluži pa je jeo.  Zatim mu donese i vina, pa je pio. <p><br/>
<p> Poslije toga reče mu njegov  otac Izak: "Primakni se, sine moj, i poljubi me!" <p><br/>
<p> Kad se  primače i poljubi ga, Izak osjeti miris njegove odjeće pa ga  blagoslovi:  "Gle, miris sina mog nalik je mirisu polja koje Jahve blagoslovi. <p><br/>
<p> Neka ti Bog daje rosu s neba i rodnost zemlje: izobilje žita i mladoga vina. <p><br/>
<p> Narodi ti služili, plemena ti se klanjala! Braćom svojom gospodari, nek sinci majke tvoje pred tobom padaju! Proklet bio tko tebe proklinje; blagoslovljen tko te blagoslivlje!" <p><br/>
<p> Tek što se Jakov udaljio od svoga oca Izaka - pošto je  Izak podijelio blagoslov Jakovu - njegov brat Ezav dođe iz lova. <p><br/>
<p> I on priredi ukusan obrok i donese ga svome ocu. I reče svome  ocu: "Ustani, oče moj, i blaguj od lovine svoga sina da me onda  mogneš blagosloviti!" <p><br/>
<p> A njegov ga otac Izak zapita: "Tko  si ti?" On odgovori: "Ja sam tvoj prvorođenac Ezav!" <p><br/>
<p> Izak  se silno prepadne: "Pa tko je onda bio onaj što je divljači ulovio  i meni već donio? Blagovao sam je prije nego si ti došao; onoga  sam blagoslovio i blagoslovljen će ostati." <p><br/>
<p> Kad je Ezav čuo  riječi svoga oca, kriknu glasno i gorko zaplaka pa reče svome  ocu: "I mene blagoslovi, oče!" <p><br/>
<p> A on odvrati: "Brat tvoj dođe  na prijevaru i odnese tvoj blagoslov." <p><br/>
<p> "Zato valjda što mu  je ime Jakov, dvaput me već prevario", reče Ezav. "Oduzeo mi  prvorodstvo, a sad mi evo oduze i blagoslov." Onda doda: "Zar  za me nisi sačuvao nikakva blagoslova?" <p><br/>
<p> Izak odgovori Ezavu:  "Njega sam već postavio za tvoga gospodara; njemu sam svu njegovu  braću predao za sluge; žitom sam ga i vinom opskrbio. A što sad  za te mogu učiniti, sine moj?" <p><br/>
<p> Ezav odgovori svome ocu: "Zar  ti, oče, raspolažeš samo jednim blagoslovom? Blagoslovi i mene, oče moj!" Ezav jecaše na sav glas. <p><br/>
<p> Tada otac njegov Izak  progovori i reče: "Daleko od plodna tla dom tvoj će biti, daleko od rose s neba. <p><br/>
<p> Od mača svoga ćeš živjeti, brata svoga ćeš služiti. Ali jednom, kada se pobuniš, jaram ćeš njegov stresti sa svog vrata." <p><br/>
<p> Ezav zamrzi Jakova zbog blagoslova kojim ga je otac njegov  blagoslovio pa reče u sebi: "Čim dođu dani žalosti za mojim ocem, ubit ću ja svoga brata Jakova." <p><br/>
<p> Kada su Rebeki javili te  riječi što ih je izrekao njezin stariji sin Ezav, zovne ona svoga  mlađeg sina Jakova te mu reče: "Pazi! Brat ti se Ezav nosi mišlju  kako će te ubiti. <p><br/>
<p> Ali ti, sine moj, poslušaj mene: odmah  bježi mome bratu Labanu u Haran. <p><br/>
<p> Ostani kod njega neko vrijeme, dok bijes brata tvoga na te jenja, <p><br/>
<p> dok se srdžba brata tvoga  odvrati od tebe te on zaboravi što si mu učinio. Ja ću onda po  te poslati i odande te dovesti. Zašto da vas obojicu izgubim  u jedan dan!" <p><br/>
<p> Potom Rebeka reče Izaku: "Moj mi je život dosadio zbog  ovih žena Hetitkinja. Ako se i Jakov oženi kojom kao što su ove  urođenice, Hetitkinjom, što će mi onda život!" <p><br/>
<p> Stoga Izak pozove Jakova, blagoslovi ga te mu naloži: "Nemoj  uzimati ženu od kanaanskih djevojaka. <p><br/>
<p> Odmah se zaputi u Padan  Aram, u dom Betuela, oca svoje majke, pa odande sebi uzmi ženu, od kćeri Labana, brata svoje majke. <p><br/>
<p> A Bog Svemožni, El-Šadaj, neka te blagoslovi i neka te učini rodnim i brojnim, tako da  postaneš mnoštvo naroda. <p><br/>
<p> Neka protegne na te blagoslov Abrahamov, na te i na tvoje potomstvo, tako da zaposjedneš zemlju u kojoj  boraviš kao pridošlica, a koju je Bog predao Abrahamu!" <p><br/>
<p> Tako  Izak otpremi Jakova, i on ode u Padan Aram Labanu, sinu Aramejca  Betuela, bratu Rebeke, majke Jakova i Ezava. <p><br/>
<p> Kad je Ezav vidio kako je Izak blagoslovio Jakova kad  ga je otpremao u Padan Aram da odande sebi uzme ženu, naređujući  mu kad ga je blagoslivljao: "Ne smiješ uzeti ženu od kanaanskih  djevojaka", <p><br/>
<p> i da je Jakov poslušao svoga oca i svoju majku  te otišao u Padan Aram, <p><br/>
<p> Ezav shvati koliko su djevojke kanaanske  mrske njegovu ocu Izaku. <p><br/>
<p> Stoga ode k Jišmaelu te se, uza žene  koje već imaše, oženi Mahalatom, kćerju Jišmaela, sina Abrahamova, a sestrom Nebajotovom. <p><br/>
<p> Jakov ostavi Beer Šebu i zaputi se u Haran. <p><br/>
<p> Stigne  u neko mjesto i tu prenoći, jer sunce bijaše već zašlo. Uzme  jedan kamen s onog mjesta, stavi ga pod glavu i na tom mjestu  legne. <p><br/>
<p> I usne san: ljestve stoje na zemlji, a vrhom do neba  dopiru, i anđeli Božji po njima se penju i silaze. <p><br/>
<p> Uza nj  je Jahve te mu govori: "Ja sam Jahve, Bog tvoga praoca Abrahama  i Bog Izakov. Zemlju na kojoj ležiš dat ću tebi i tvome potomstvu. <p><br/>
<p> Tvojih će potomaka biti kao i praha na zemlji; raširit ćete  se na zapad, istok, sjever i jug; tobom će se i tvojim potomstvom  blagoslivljati svi narodi zemlje. <p><br/>
<p> Dobro znaj: ja sam s tobom;  čuvat ću te kamo god pođeš te ću te dovesti natrag u ovu zemlju;  i neću te ostaviti dok ne izvršim što sam ti obećao." <p><br/>
<p> Jakov se probudi od sna te reče: "Zaista se Jahve nalazi  na ovome mjestu, ali ja nisam znao!" <p><br/>
<p> Potresen, uzviknu: "Kako  je strašno ovo mjesto! Zaista, ovo je kuća Božja, ovo su vrata  nebeska!" <p><br/>
<p> Rano ujutro Jakov uzme onaj kamen što ga bijaše  stavio pod glavu, uspravi ga kao stup i po vrhu mu izlije ulja. <p><br/>
<p> Ono mjesto on nazva Betel, dok je ime tome gradu prije bilo  Luz. <p><br/>
<p> Tada učini zavjet: "Ako Bog ostane sa mnom i uščuva me  na ovom putu kojim idem, dade mi kruha da jedem i odijela da  se oblačim, <p><br/>
<p> te se zdravo vratim kući svoga oca, Jahve će  biti moj Bog. <p><br/>
<p> A ovaj kamen koji sam uspravio kao stup bit  će kuća Božja. A od svega što mi budeš davao za te ću odlagati  desetinu." <p><br/>
<p> Jakov nastavi put i dođe u zemlju istočnu. <p><br/>
<p> Najednom opazi  studenac u polju. Tri su stada ovaca oko njega plandovala, jer  se na tome studencu napajahu. Velik se kamen nalazio studencu  na otvoru. <p><br/>
<p> Jedino kad bi se svi pastiri ondje skupili, mogli  bi odvaliti kamen s otvora i ovce napojiti; tada bi opet prevalili  kamen na njegovo mjesto, na otvor studenca. <p><br/>
<p> "Odakle ste, braćo moja?" - zapita ih Jakov. "Iz Harana", odgovore. <p><br/>
<p> "Poznajete li", pitaše ih dalje, "Nahorova sina  Labana?" "Poznajemo", odgovore. <p><br/>
<p> "Je li zdravo?" - opet ih  upita. "Zdravo je; a evo mu dolazi kći Rahela sa stadom", odgovore. <p><br/>
<p> "Još ima mnogo dana", nastavi on, "nije vrijeme spraćati blago.  Zašto ga ne napojite i ne otjerate na pašu?" <p><br/>
<p> "Ne možemo dok  se ne skupe svi pastiri", odgovoriše, "da odvale kamen s otvora  studenca, tako da mognemo napojiti ovce." <p><br/>
<p> Dok je on još s njima govorio, dođe Rahela s ovcama svoga  oca. Bila je, naime, pastirica. <p><br/>
<p> Kako Jakov ugleda Rahelu, kćer Labana, brata svoje majke, sa stadom svoga ujaka Labana, Jakov se primače i odvali kamen s otvora studenca te napoji  stado svoga ujaka Labana. <p><br/>
<p> Zatim Jakov poljubi Rahelu, a onda  briznu u plač. <p><br/>
<p> Potom Jakov kaza Raheli da je on sestrić njezina  oca, sin Rebekin. Nato ona otrča i obavijesti oca. <p><br/>
<p> Kad je  Laban čuo vijest o Jakovu, sinu svoje sestre, potrča mu u susret.  Zagrli ga i poljubi te dovede u svoju kuću. Ispriča Labanu sve  što mu se dogodilo. <p><br/>
<p> A onda Laban reče. "Zbilja si ti moja  kost i moje meso!" Pošto je Jakov proboravio s Labanom mjesec dana, <p><br/>
<p> Laban  reče Jakovu: "Zar ćeš me zato što si mi sestrić badava služiti!  Kaži mi koliko ćeš tražiti za najam?" <p><br/>
<p> A Laban imaše dvije  kćeri. Starijoj bijaše ime Lea, a mlađoj Rahela. <p><br/>
<p> Lea imala  slabe oči, a Rahela bila stasita i lijepa. <p><br/>
<p> Kako je Jakov  volio Rahelu, reče: "Služit ću ti sedam godina za tvoju mlađu  kćer Rahelu." <p><br/>
<p> Laban odvrati: "Bolje je da je tebi dam nego  kakvu strancu. Ostani sa mnom!" <p><br/>
<p> Tako je Jakov služio za Rahelu sedam godina, ali mu se  učinile, zbog ljubavi prema njoj, kao nekoliko dana. <p><br/>
<p> Poslije toga Jakov reče Labanu: "Daj mi moju ženu, jer  se moje vrijeme navršilo pa bih htio k njoj." <p><br/>
<p> Laban sabra  sav svijet onog mjesta i priredi gozbu. <p><br/>
<p> Ali navečer uzme  svoju kćer Leu pa nju uvede k Jakovu, i on priđe k njoj. <p><br/>
<p> Laban  dade svoju sluškinju Zilpu svojoj kćeri Lei za sluškinju. <p><br/>
<p> Kad  bi ujutro, a to, gle, Lea! Tada Jakov reče Labanu: "Zašto si  mi to učinio! Zar te ja nisam služio za Rahelu? Zašto si me prevario?" <p><br/>
<p> Laban odgovori: "U našem mjestu nije običaj da se mlađa udaje  prije starije. <p><br/>
<p> Završi s njom ovu ženidbenu sedmicu, a onda  ću ti dati i drugu, za drugih sedam godina službe kod mene."  Jakov pristane: navrši onu ženidbenu sedmicu. <p><br/>
<p> Onda mu Laban  dade i svoju kćer Rahelu za ženu. <p><br/>
<p> Laban dade svoju sluškinju  Bilhu svojoj kćeri Raheli za sluškinju. <p><br/>
<p> Jakov nato priđe  Raheli. Rahelu je više volio nego Leu. I tako je služio Labana  još sedam godina. <p><br/>
<p> Jahve je vidio da Lea nije voljena, te je učini plodnom, dok Rahela ostade nerotkinja. <p><br/>
<p> Lea zače i rodi sina; nadjenu  mu ime Ruben, a to znači, kako je ona protumačila: "Jahve je  vidio moju nevolju i stoga će me sada muž moj ljubiti." <p><br/>
<p> Opet  zače i rodi sina te izjavi: "Jahve je čuo da nisam voljena, stoga  mi je dao i ovoga." Zato mu nadjenu ime Šimun. <p><br/>
<p> Opet zače  i rodi sina te izjavi: "Sad će se moj muž meni prikloniti: tri  sam mu sina rodila." Zato mu nadjenu ime Levi. <p><br/>
<p> A kad je još  jednom začela i sina rodila, izjavi: "Ovaj put hvalit ću Jahvu."  Stoga sinu nadjenu ime Juda. Potom prestade rađati. <p><br/>
<p> Vidjevši Rahela da Jakovu ne rađa djece, postade zavidna svojoj  sestri pa reče Jakovu: "Daj mi djecu! Inače ću svisnuti!" <p><br/>
<p> Jakov  se razljuti na Rahelu te reče. "Zar sam ja namjesto Boga koji  ti je uskratio plod utrobe?" <p><br/>
<p> A ona odgovori: "Evo moje sluškinje  Bilhe: uđi k njoj, pa neka rodi na mojim koljenima, da tako i  ja steknem djecu po njoj." <p><br/>
<p> Dade mu dakle svoju sluškinju Bilhu  za ženu, i Jakov priđe k njoj. <p><br/>
<p> Bilha zače te Jakovu rodi sina. <p><br/>
<p> Tada Rahela reče: "Jahve mi je dosudio pravo. Uslišao je moj  glas i dao mi sina." Stoga mu nadjenu ime Dan. <p><br/>
<p> Rahelina sluškinja  Bilha opet zače i rodi Jakovu drugoga sina. <p><br/>
<p> Tada Rahela reče:  "Žestoko sam se borila sa sestrom, ali sam pobijedila." Tako  mu nadjenu ime Naftali. <p><br/>
<p> A vidjevši Lea da je prestala rađati, uzme svoju sluškinju  Zilpu pa je dade Jakovu za ženu. <p><br/>
<p> I kad je Leina sluškinja  Zilpa rodila Jakovu sina, <p><br/>
<p> Lea uskliknu: "Koje sreće!" Tako  mu nadjenu ime Gad. <p><br/>
<p> Leina sluškinja Zilpa rodi Jakovu i drugog  sina, <p><br/>
<p> i Lea opet uskliknu: "Blago meni! Žene će me zvati  blaženom!" Tako mu nadjenu ime Ašer. <p><br/>
<p> Jednoga dana, u vrijeme pšenične žetve, namjeri se Ruben  u polju na ljubavčice te ih donese svojoj majci Lei. I Rahela  reče Lei: "Daj mi od ljubavčica svoga sina!" <p><br/>
<p> A Lea odgovori:  "Zar ti nije dosta što si mi oduzela muža pa još hoćeš da od  mene uzmeš i ljubavčice moga sina?" Rahela odgovori: "Pa dobro, neka s tobom noćas leži u zamjenu za ljubavčice tvog sina." <p><br/>
<p> Kad je Jakov navečer stigao iz polja, Lea mu iziđe u susret  pa reče: "Treba da dođeš k meni, jer sam te unajmila za ljubavčice  moga sina." One je noći on s njom ležao. <p><br/>
<p> Bog usliša Leu;  ona zače te Jakovu rodi petog sina. <p><br/>
<p> Onda Lea reče: "Bog mi  je uzvratio nagradom što sam ustupila svoju sluškinju svome mužu."  Stoga sinu nadjenu ime Jisakar. <p><br/>
<p> Lea opet zače i rodi Jakovu  šestoga sina. <p><br/>
<p> Onda Lea reče: "Bog me obdari dragocjenim darom;  sada će mi moj muž dati darove: tÓa rodila sam mu šest sinova."  Tako mu nadjenu ime Zebulun. <p><br/>
<p> Zatim rodi kćer te joj nadjenu  ime Dina. <p><br/>
<p> Uto se Bog sjeti Rahele: Bog je usliša i otvori njezinu  utrobu. <p><br/>
<p> Ona zače i rodi sina te reče: "Ukloni Bog moju sramotu!" <p><br/>
<p> Nadjene mu ime Josip, rekavši: "Neka mi Jahve pridoda drugog  sina!" <p><br/>
<p> Pošto je Rahela rodila Josipa, Jakov reče Labanu: "Pusti  me da idem u svoj zavičaj! <p><br/>
<p> Daj mi moje žene za koje sam te  služio i moju djecu da mogu otići: tÓa dobro znaš kako sam te  služio." <p><br/>
<p> A Laban mu odgovori: "Ne idi, ako si mi prijatelj.  Znam da me Jahve blagoslivljao zbog tebe." <p><br/>
<p> I nadoda: "Odredi  plaću koju želiš od mene, i dat ću ti." <p><br/>
<p> On mu odgovori: "Ti  dobro znaš što je moja služba značila za te i kako je tvome blagu  bilo sa mnom. <p><br/>
<p> Malenkost što si je imao prije nego sam ja  došao povećala se vrlo mnogo, jer kuda god sam prolazio Jahve  te blagoslivljao na mojim koracima. A sad je vrijeme da poradim  i za svoj dom." <p><br/>
<p> On upita: "Koliko da ti platim?" Jakov odgovori:  "Nemoj mi platiti ništa! Ako mi učiniš ovo, opet ću na pašu goniti  i čuvati tvoje stado. <p><br/>
<p> Daj da prođem danas kroz tvoje stado  i od njega izlučim svaku garavu ovcu i svaku šarenu ili napruganu  kozu! Neka to bude moja plaća! <p><br/>
<p> A ubuduće kad budeš svojim  očima provjeravao moju naplatu, moje će poštenje biti svjedok  za mene: nađe li se među mojim kozama ijedna koja ne bude šarena  ili naprugana, ili među ovcama koja ne bi bila garava, neka se  smatra ukradenom!" <p><br/>
<p> Laban reče: "Dobro, neka bude kako si kazao." <p><br/>
<p> Ali toga dana Laban izluči naprugane i šarene jarce i  sve riđaste i šarene koze - svaku koja je na sebi imala bijelo  - i sve garave ovce pa ih preda svojim sinovima. <p><br/>
<p> I odande  gdje je Jakov pasao ostatak Labanova stada udalji se za koja  tri dana hoda. <p><br/>
<p> A Jakov uzme zelenih mladica od topola, badema i platana;  na njima izreza bijele pruge, otkrivši bjeliku na mladicama. <p><br/>
<p> Pruće tako isprugano postavi u korita, u pojila iz kojih  se stoka napajala. A kako se stoka parila kad je na vodu dolazila, <p><br/>
<p> to su se jarci parili uz pruće, pa su koze kozile prugaste, riđaste i šarene kozliće. <p><br/>
<p> Tako je i ovce Jakov bio izlučio  i glave im okrenuo prema prugastima ili posve garavima što su  bile u Labanovu stadu. Tako je za se namicao posebna stada koja  nije miješao s Labanovim stadima. <p><br/>
<p> Osim toga, kad bi se god  dobro uzrasla stoka parila, Jakov bi stavio pruće u korita, baš  pred oči živine, tako da se pari pred prućem. <p><br/>
<p> Ali ga pred  kržljavu marvu nije stavljao. Tako je kržljava zapadala Labana, a dobro razvijena Jakova. <p><br/>
<p> Čovjek se tako silno obogatio, stekao mnogu stoku, sluge i sluškinje, deve i magarad. <p><br/>
<p> Uto Jakov dozna kako Labanovi sinovi govore: "Sve dobro našega  oca uze Jakov; i od onoga što bi moralo pripasti našem ocu namaknuo  je sve ono bogatstvo." <p><br/>
<p> A opazi Jakov i na Labanovu licu da  se on ne drži prema njemu kao prije. <p><br/>
<p> Tada Jahve reče Jakovu:  "Vrati se u zemlju svojih otaca, u svoj zavičaj, i ja ću biti  s tobom!" <p><br/>
<p> Jakov onda pozove Rahelu i Leu u polje, k svome  stadu, <p><br/>
<p> pa im reče: "Ja vidim na licu vašega oca da se on ne  drži prema meni kao prije; ali Bog oca moga sa mnom je bio. <p><br/>
<p> I  same znate da sam vašega oca služio koliko sam god mogao; <p><br/>
<p> pa  ipak je vaš otac mene varao, deset mi je puta plaću mijenjao.  Ali Bog nije dopuštao da mi nanese štetu. <p><br/>
<p> Ako bi on rekao:  'Svaka šarena neka bude tebi za naplatu', onda bi cijelo stado  mladilo šarene; ako bi opet rekao: 'Prugasti neka budu tebi za  plaću', onda bi cijelo stado mladilo prugaste. <p><br/>
<p> Tako je Bog  uzimao blago od vašeg oca pa ga meni davao. <p><br/>
<p> Jednom, kad se  stado oplođivalo, nenadano vidjeh u snu da su jarci u stadu,  dok su se parili, bili prugasti, mjestimično bijeli i šareni. <p><br/>
<p> Još u snu anđeo Božji mene zovne: 'Jakove!' 'Evo me!' rekoh. <p><br/>
<p> A on nastavi: 'Primijeti dobro da su jarci u stadu što se  pare prugasti, mjestimično bijeli i šareni. Ja sam, naime, vidio  sve što ti je Laban činio. <p><br/>
<p> Ja sam Bog koji ti se ukazao u  Betelu, gdje si uljem pomazao stup i gdje si mi učinio zavjet.  Sad ustaj i idi iz ove zemlje; vrati se u svoj zavičaj!'" <p><br/>
<p> Nato mu Rahela i Lea odgovore: "Zar još imamo baštinskog  dijela u svome očinskom domu? <p><br/>
<p> Zar nas otac nije smatrao tuđinkama?  TÓa on je nas prodao, a onda je pojeo novac što ga je za nas  dobio! <p><br/>
<p> Sve bogatstvo što je Bog oduzeo našem ocu zbilja je  naše i djece naše. Zato izvrši sve što ti je Bog rekao!" <p><br/>
<p> Nato Jakov naprti na deve svoju djecu i svoje žene; <p><br/>
<p> pred  sobom potjera sve svoje blago, sva svoja dobra što ih je stekao, stoku što ju je namaknuo u Padan Aramu: krenu u zemlju kanaansku, k svome ocu Izaku. <p><br/>
<p> Laban bijaše otišao da striže svoje ovce, pa Rahela prisvoji  kućne kumire koji su pripadali njezinu ocu. <p><br/>
<p> Jakov zavara  Aramejca Labana tako da nije ni slutio da će bježati. <p><br/>
<p> I pobjegne  sa svim što je bilo njegovo. Ubrzo prijeđe Eufrat i upravi put  prema brdu Gileadu. <p><br/>
<p> Trećeg dana obavijeste Labana da je Jakov pobjegao. <p><br/>
<p> On  povede sa sobom svoje rođake te je za Jakovom išao u potjeru  sedam dana hoda; stiže ga na brdu Gileadu. <p><br/>
<p> Ali se Bog ukaza  Aramejcu Labanu, noću u snu, te mu reče. "Pazi da protiv Jakova  ne poduzimlješ ništa, ni dobro ni zlo!" <p><br/>
<p> Uto Laban stigne  Jakova. Jakov bijaše postavio svoj šator na Glavici, a Laban  se utabori na brdu Gileadu. <p><br/>
<p> Onda Laban reče Jakovu: "Što si to htio zavaravajući  me i odvodeći mi kćeri kao zarobljenice na maču? <p><br/>
<p> Zašto si  potajno pobjegao, u bludnju me zaveo i nisi me obavijestio? Otpratio  bih te s veseljem i pjesmom, uz bubnje i lire. <p><br/>
<p> Nisi mi dopustio  ni da izljubim svoje kćeri i svoju unučad! Zbilja si ludo postupio. <p><br/>
<p> U mojoj je ruci da s tobom loše postupim. Ali Bog tvoga oca  noćas mi reče: 'Pazi da protiv Jakova ne poduzmeš ništa, ni dobro  ni zlo!' <p><br/>
<p> Sada dobro, otišao si jer si čeznuo za svojim očinskim  domom; ali zašto si mi kumire pokrao?" <p><br/>
<p> Jakov odgovori Labanu: "Strepio sam od pomisli da bi  mi mogao silom oteti svoje kćeri. <p><br/>
<p> A kumire svoje u koga nađeš, onaj neka pogine! Ovdje pred našom braćom kaži što je tvoga  pri meni i nosi!" Jakov nije znao da ih je Rahela prisvojila. <p><br/>
<p> Tako Laban uđe u šator Jakovljev, pa u šator Lein, onda u  šator dviju sluškinja, ali ništa ne nađe. Izišavši iz Leina šatora, uđe u šator Rahelin. <p><br/>
<p> A Rahela bijaše uzela kumire i stavila  ih u sjedalo svoje deve, a onda na njih sjela. Laban je premetao  po svemu šatoru, ali ih ne nađe. <p><br/>
<p> Ona je, naime, rekla svome  ocu: "Neka se moj gospodar ne ljuti što ne mogu pred njim ustati  jer imam ono što je red kod žena." I tako je pretraživao, ali  kumira nije našao. <p><br/>
<p> Sad se Jakov ražesti i zađe u prepirku s Labanom. Otvoreno  Jakov reče Labanu: "Kakvo je moje zlodjelo, koja li je moja krivnja  da me progoniš? <p><br/>
<p> Eto si premetnuo sve moje stvari, pa kakav  si predmet našao od svega svog kućanstva? Položi ga tu pred moj  i svoj rod pa neka oni budu suci među nama dvojicom. <p><br/>
<p> Za ovih  dvadeset godina što sam ih s tobom proveo ni tvoje ovce ni tvoje  koze nisu se jalovile niti sam ja jeo ovnova iz tvoga stada. <p><br/>
<p> Ono što bi zvijer razdrla, tebi nisam donosio, nego bih od  svoga gubitak nadoknadio. Ti si to od mene tražio, bilo da je  nestalo danju ili da je nestalo noću. <p><br/>
<p> Često sam danju skapavao  od žeđi, a obnoć od studeni. San je bježao od mojih očiju. <p><br/>
<p> Od  ovih dvadeset godina što sam ih proveo u tvojoj kući četrnaest  sam ti godina služio za tvoje dvije kćeri, a šest godina za tvoju  stoku, jer si mi mijenjao zaradu deset puta. <p><br/>
<p> Da sa mnom nije  bio Bog moga oca, Bog Abrahamov, Strah Izakov, otpravio bi me  praznih ruku. Ali je Bog gledao moju nevolju i trud mojih ruku  te je sinoć dosudio." <p><br/>
<p> Nato Laban odgovori Jakovu: "Kćeri su moje kćeri; djeca  su moja djeca; stada su moja stada, sve što gledaš moje je. Ali  što danas mogu učiniti ovim svojim kćerima ili djeci koju su  rodile? <p><br/>
<p> Pa dobro, hajde da ti i ja napravimo ugovor, tako  da bude svjedok između mene i tebe." <p><br/>
<p> Nato Jakov uzme jedan kamen pa ga uspravi kao stup, <p><br/>
<p> a  onda reče svojim ljudima: "Skupite kamenja!" Tako oni nakupe  kamenja i nabace gomilu. Tu su na gomili blagovali. <p><br/>
<p> Laban  je nazva "Jegar sahaduta", a Jakov je nazva "Gal-ed". <p><br/>
<p> Onda  Laban izjavi: "Neka ova gomila danas bude svjedok između mene  i tebe!" Stoga je nazvana Gal-ed, <p><br/>
<p> ali i Mispa, jer je rekao.  "Neka Jahve bude na vidu i tebi i meni kad jedan drugog ne budemo  gledali. <p><br/>
<p> Ako budeš loše postupao prema mojim kćerima, ili  ako uzmeš druge žene uz moje kćeri, sve da nitko drugi ne bude  s nama, znaj da će Bog biti svjedok između mene i tebe." <p><br/>
<p> Potom Laban reče Jakovu: "Ovdje je, evo, gomila; ovdje  je stup koji sam uspravio između sebe i tebe: <p><br/>
<p> ova gomila  i ovaj stup neka budu jamac da ja u zloj namjeri neću ići na  te iza ove gomile i da ti nećeš ići na me iza ove gomile i ovog  stupa. <p><br/>
<p> Neka Bog Abrahamov i Bog Nahorov budu naši suci!"  Jakov se zakune Bogom - Strahom svoga oca Izaka. <p><br/>
<p> Poslije  toga Jakov prinese žrtvu na Glavici i pozva svoje ljude da blaguju.  Poslije objeda proveli su noć na Glavici. <p><br/>
<p> Ranim se jutrom Laban digne, izljubi svoje sinove i svoje  kćeri te ih blagoslovi; onda se zaputi natrag u svoje mjesto. <p><br/>
<p> Jakov je putovao svojim putem, kad mu u susret izađu anđeli  Božji. <p><br/>
<p> Kad ih Jakov opazi, reče: "Ovo je Božje taborište!"  Zato nazva ono mjesto Mahanajim. <p><br/>
<p> Jakov pošalje pred sobom glasnike svome bratu Ezavu u  zemlju Seir, u Edomsku pustaru, <p><br/>
<p> i naloži im: "Ovako ćete reći  mome gospodaru Ezavu: 'Sluga tvoj Jakov poručuje ti: Boravio  sam kod Labana i dosad se ondje zadržao. <p><br/>
<p> Stekao sam goveda, magaradi, ovaca, sluga i sluškinja. Javljam to svome gospodaru, ne bih li našao naklonost u njegovim očima.'" <p><br/>
<p> Glasnici se vrate Jakovu te mu reknu: "Bili smo kod tvoga  brata Ezava; on sam dolazi ti u susret sa četiri stotine momaka." <p><br/>
<p> Jakov se silno uplaši. U zabrinutosti rastavi na dva tabora  ljude, stada, krda i deve što ih je sa sobom imao. <p><br/>
<p> Računao  je: ako Ezav naiđe na jedan tabor i napadne ga, drugi bi se tabor  mogao spasiti. <p><br/>
<p> Onda se Jakov pomoli: "O Bože oca moga Abrahama!  Bože oca moga Izaka! O Jahve, koji si mi naredio: 'Vrati se u  svoj rodni kraj, i ja ću ti biti dobrostiv!' <p><br/>
<p> Nisam vrijedan  sve dobrote koju si tako postojano iskazivao svome sluzi. TÓa  samo sam sa svojim štapom nekoć prešao ovaj Jordan, a sad sam  narastao u dva tabora. <p><br/>
<p> Izbavi me od šaka moga brata, od šaka  Ezavovih! Inače se bojim da bi mogao doći i umlatiti i mene,  i majke, i djecu. <p><br/>
<p> Ti si rekao: 'Obilnim ću te dobrima obasipati  i tvoje potomstvo umnožiti poput pijeska u moru koji se ne da  prebrojiti zbog množine.'" <p><br/>
<p> Ondje provede onu noć; a onda, od onog što je imao pri  ruci, pripravi dar svome bratu Ezavu: <p><br/>
<p> dvjesta koza i dvadeset  jaraca, dvjesta ovaca i dvadeset ovnova; <p><br/>
<p> trideset deva dojilica  s njihovim mladima; četrdeset krava i deset junaca; dvadeset  magarica i deset magaraca. <p><br/>
<p> Stado po stado preda svojim slugama.  Onda reče svojim slugama: "Idite preda mnom, ali držite razmak  među stadima!" <p><br/>
<p> A prvom izda naredbu rekavši: "Kad te sretne  moj brat Ezav pa te upita: 'Čiji si ti? Kamo ideš? Čije je ovo  pred tobom?' <p><br/>
<p> odgovori: 'Tvoga sluge Jakova; ovo je dar koji  šalje svome gospodaru Ezavu; on je tamo za nama.'" <p><br/>
<p> Tako je  naredio i drugome, pa trećemu i svima drugima koji su išli za  stadima: "Ovo i ovako reci Ezavu kad ga sretneš. <p><br/>
<p> Još mu dodaj:  'A sluga tvoj Jakov i sam je za nama.'" Mislio je naime: "Ako  ga unaprijed udobrostivim darovima, a onda se s njim suočim,  možda će mi oprostiti." <p><br/>
<p> Tako darovi krenu naprijed, dok je  on ostao one noći u taborištu. <p><br/>
<p> One noći on ustane, uzme svoje obje žene, obje svoje  sluškinje i svoje jedanaestero djece te prijeđe Jabok preko gaza. <p><br/>
<p> Prebacivši njih na drugu stranu toka, prebaci zatim i ostalo  što bijaše njegovo. <p><br/>
<p> Jakov ostane sam. I neki se čovjek rvao s njim dok nije zora svanula. <p><br/>
<p> Videći  da ga ne može svladati, ugane mu bedro pri zglobu, tako da se  Jakovu kuk iščašio dok su se rvali. <p><br/>
<p> Potom reče: "Pusti me  jer zora sviće!" Ali on odgovori: "Neću te pustiti dok me ne  blagosloviš." <p><br/>
<p> Nato ga onaj zapita: "Kako ti je ime?" Odgovori:  "Jakov." <p><br/>
<p> Onaj reče. "Više se nećeš zvati Jakov nego Izrael, jer si se hrabro borio i s Bogom i s ljudima i nadvladao si." <p><br/>
<p> Onda zapita Jakov: "Reci mi svoje ime!" Odgovori onaj: "Za  moje me ime ne smiješ pitati!" I tu ga blagoslovi. <p><br/>
<p> Onom mjestu Jakov nadjene ime Penuel jer - reče - "Vidjeh  Boga licem u lice, i na životu ostadoh." <p><br/>
<p> Sunce je nad njim  bilo ogranulo kad je prošao Penuel. Hramao je zbog kuka. <p><br/>
<p> Zato  Izraelci do današnjeg dana ne jedu kukovnu tetivu što se nalazi  na bedrenom zglobu, budući da je Jakovljev bedreni zglob bio  iščašen u kukovnoj tetivi. <p><br/>
<p> Jakov podiže oči i opazi gdje dolazi Ezav i s njime četiri  stotine ljudi. Onda on podijeli svoju djecu među Leu, Rahelu  i dvije sluškinje; <p><br/>
<p> postavi sluškinje i njihovu djecu na čelo;  iza njih Leu i njezinu djecu; a Rahelu i Josipa straga. <p><br/>
<p> Sam  prođe naprijed, nakloni se do zemlje sedam puta dok se ne primače  svome bratu. <p><br/>
<p> Ezav mu potrča u susret. Zagrli ga padnuvši mu  oko vrata, poljubi ga i zaplaka. <p><br/>
<p> Onda podiže oči i vidje žene  i djecu. "Tko su ovi s tobom?" - zapita. On odgovori: "Djeca  kojom je Bog obdario tvoga slugu." <p><br/>
<p> Potom naprijed stupe sluškinje  sa svojom djecom te se duboko naklone. <p><br/>
<p> Naprijed stupi i Lea  sa svojom djecom te se duboko nakloni. Najposlije stupe naprijed  Josip i Rahela te se duboko naklone. <p><br/>
<p> Ezav upita: "Što kaniš sa svom ovom povorkom što sam je  sreo?" Odgovori: "Naći naklonost svoga gospodara." <p><br/>
<p> Ezav odgovori:  "Ja imam dosta, brate moj. Neka ostane tebi što je tvoje." <p><br/>
<p> A  Jakov reče: "Nemoj tako! Ako sam našao naklonost u tvojim očima, primi dar iz moje ruke; jer meni je, što si me ljubezno primio, kao da gledam lice Božje. <p><br/>
<p> Zato prihvati moj dar što sam  ti ga donio; Bog mi je bio sklon te imam svega." Kako ga je uporno  nagovarao, Ezav prihvati. <p><br/>
<p> "Pođimo na put", reče Ezav, "i ja ću s tobom putovati." <p><br/>
<p> Ali mu on odvrati: "Zna moj gospodar da su djeca nejaka.  Osim toga, valja mi se brinuti o ovcama i kravama koje doje:  ako bi se tjerale prebrzo samo jednog dana, sve bi pocrkale. <p><br/>
<p> Neka moj gospodar ide ispred svoga sluge, a ja ću ići polako, uz korak marve pred sobom i uz korak djece, dok ne stignem k  svome gospodaru u Seir." <p><br/>
<p> Onda reče Ezav: "Da ti barem ostavim  nekoliko ljudi koji se sa mnom nalaze." Ali on odgovori: "Čemu  to? Neka ja samo nađem milost u očima svoga gospodara!" <p><br/>
<p> Tako  se Ezav onog dana zaputi natrag u Seir, <p><br/>
<p> dok je Jakov otišao  u Sukot, gdje sebi sagradi kuću, a svom blagu podigne staje.  Stoga je onom mjestu dano ime Sukot. <p><br/>
<p> Došavši tako iz Padan Arama, Jakov sretno stigne u grad  Šekem, koji se nalazi u zemlji kanaanskoj, i postavi svoj šator  pred gradom. <p><br/>
<p> A komad zemlje na kojoj je postavio svoj šator  kupi od sinova Hamora, Šekemova oca, za stotinu kesita. <p><br/>
<p> Tu  podiže žrtvenik i nazva ga "El, Bog Izraelov". <p><br/>
<p> Dina, kći koju je Lea rodila Jakovu, iziđe da posjeti neke  žene onoga kraja. <p><br/>
<p> Opazi je Hivijac Šekem, sin Hamora, poglavice  kraja, pa je pograbi i na silu s njom leže. <p><br/>
<p> Njegovo srce prione  za Dinu, Jakovljevu kćer, i on se u djevojku zaljubi. Nastojao  je pridobiti djevojčino srce. <p><br/>
<p> Šekem je govorio i svom ocu  Hamoru: "Onu mi djevojku uzmi za ženu!" <p><br/>
<p> Jakov sazna da je  Šekem obeščastio njegovu kćer Dinu. Ali kako su njegovi sinovi  bili uz blago na polju, Jakov nije poduzimao ništa dok oni ne  dođu. <p><br/>
<p> Uto dođe k Jakovu Šekemov otac Hamor da se s njim sporazumije, <p><br/>
<p> upravo kad su se Jakovljevi sinovi vraćali iz polja. Kad  su čuli vijest, ljudi su bili ojađeni i vrlo ljuti. Što je Šekem  učinio - legavši s Jakovljevom kćeri - u Izraelu je bila sramota.  To se nije smjelo trpjeti. <p><br/>
<p> Hamor im reče. "Moj se sin Šekem  svom dušom zaljubio u vašu kćer. Dajte mu je za ženu! <p><br/>
<p> Oprijateljite  se s nama: dajite nam svoje kćeri, a naše kćeri uzimajte sebi! <p><br/>
<p> Tako možete živjeti među nama; zemlja je pred vama da se  naselite, u njoj se slobodno krećete i stječete imovinu!" <p><br/>
<p> Potom  Šekem reče njezinu ocu i njezinoj braći: "Da nađem milost u vašim  očima, dat ću vam što zatražite. <p><br/>
<p> Tražite od mene koliko hoćete:  sve što god zapitate dat ću, samo mi dajte djevojku za ženu." <p><br/>
<p> Jakovljevi sinovi odgovore Šekemu i njegovu ocu Hamoru  - govorili su s prijevarom jer je obeščastio njihovu sestru Dinu  - <p><br/>
<p> te im rekoše: "Ne možemo pristati da svoju sestru damo  čovjeku koji nije obrezan, jer bi to za nas bila sramota. <p><br/>
<p> Jedino  ćemo je dati ako postanete kao i mi, ako obrežete sve svoje muškarce. <p><br/>
<p> Onda vam možemo davati svoje kćeri i uzimati vaše sebi, s  vama se naseliti i biti jedan rod. <p><br/>
<p> A ako ne pristajete na  obrezanje, uzet ćemo svoju kćer i otići." <p><br/>
<p> Hamoru i Šekemu, Hamorovu sinu, njihov se zahtjev učini povoljan. <p><br/>
<p> Mladić  nije časio da zahtjev izvrši, jer je čeznuo za Jakovljevom kćeri;  a bio je najuvaženiji od svih u očevu domu. <p><br/>
<p> Tako Hamor i njegov sin Šekem dođu u svoje gradsko vijeće  i obrate se svojim sugrađanima ovako: <p><br/>
<p> "Ovaj je svijet prijazan;  neka se među nama u zemlji nasele; neka se po njoj slobodno kreću;  ima dosta prostora u zemlji za njih; možemo uzimati njihove kćeri  sebi za žene, a njima davati svoje. <p><br/>
<p> No ljudi će pristati  da među nama žive i s nama budu jedan rod samo ako se svi naši  muškarci obrežu kao što su oni obrezani. <p><br/>
<p> Zar tako ne bi stoka  koju su stekli, sve njihovo blago - bilo naše? Pristanimo, pa  neka se među nama nasele!" <p><br/>
<p> Svi odrasli muškarci koji imaju pravo izaći na gradska  vrata poslušaše Hamora i njegova sina Šekema, pa bude obrezan  svaki muškarac - svaki koji ima pravo izaći na gradska vrata. <p><br/>
<p> A trećega dana, dok su oni još bili u bolovima, dva Jakovljeva  sina, Šimun i Levi, Dinina braća, pograbe svaki svoj mač i nesmetano  dođu u grad te poubijaju sve muškarce. <p><br/>
<p> Sasijeku mačem Hamora  i njegova sina Šekema, uzmu Dinu iz Šekemove kuće i odu. <p><br/>
<p> Ostali  Jakovljevi sinovi dođu na ubijene i opustoše grad što je njihova  sestra bila obeščašćena. <p><br/>
<p> Što je bilo krupne i sitne stoke  i magaradi, u gradu i u polju, otjeraju; <p><br/>
<p> opljačkaju sva njihova  dobra, a svu im djecu i žene - sve što je bilo po kućama - odvedu  u roblje. <p><br/>
<p> Jakov reče Šimunu i Leviju: "Uveli ste me u nepriliku  omrazivši me stanovnicima zemlje, Kanaancima i Perižanima. Ako  se ujedine protiv mene i napadnu me, dok je nas ovako malo na  broj, istrijebit će me s mojim domom." <p><br/>
<p> Oni odgovore: "Zar  da prema našoj sestri postupaju kao prema kakvoj bludnici?" <p><br/>
<p> Bog reče Jakovu: "Ustani, idi gore u Betel te ondje ostani!  Načini ondje žrtvenik Bogu koji ti se objavio kad si bježao od  svoga brata Ezava!" <p><br/>
<p> I Jakov reče svojoj obitelji i svima koji bijahu s njime:  "Odbacite tuđe kumire koji se nalaze u vašoj sredini; očistite  se i preobucite. <p><br/>
<p> Idemo gore u Betel; ondje ću načiniti žrtvenik  Bogu, koji me uslišao kad sam bio u nevolji i sa mnom bio na  putu kojim sam hodio." <p><br/>
<p> Oni predaju Jakovu sve tuđe kumire  što su ih imali i naušnice što su bile o njihovim ušima, pa ih  Jakov zakopa pod hrast kod Šekema. <p><br/>
<p> Kad su se zaputili, strah  od Boga spopadne okolišna mjesta, tako da nisu išli u potjeru  za Jakovljevim sinovima. <p><br/>
<p> Jakov stigne u Luz, to jest Betel, u zemlji kanaanskoj, i sav puk što je bio s njim. <p><br/>
<p> Ondje sagradi žrtvenik i mjesto  nazva El Betel, jer mu se ondje Bog objavio kad on bježaše pred  svojim bratom Ezavom. <p><br/>
<p> Tada umre Rebekina dojilja Debora te  je sahraniše pod Betelom, pod hrastom, koji se otad zove "Tužni  hrast". <p><br/>
<p> Bog se opet objavi Jakovu kad je stigao iz Padan Arama, te ga blagoslovi. <p><br/>
<p> Bog mu reče: "Ime ti je Jakov, ali se  odsad nećeš zvati Jakov nego će Izrael biti tvoje ime." Tako  ga prozva Izraelom. <p><br/>
<p> Onda mu Bog reče: "Ja sam El Šadaj - Bog Svesilni! Budi  rodan i množi se! Od tebe poteći će narod, mnoštvo naroda, i  kraljevi iz tvog će izaći krila. <p><br/>
<p> Zemlju što je dadoh Abrahamu  i Izaku tebi predajem; i potomstvu tvojem poslije tebe zemlju  ću ovu dati." <p><br/>
<p> A onda Bog ode od njega gore. <p><br/>
<p> Na mjestu gdje je Bog s njim govorio Jakov uspravi stup, stup od kamena; na njemu prinese žrtvu i izli ulja. <p><br/>
<p> A mjesto  gdje mu je Bog govorio Jakov nazva Betel. <p><br/>
<p> Potom odu iz Betela. Još bijaše malo puta do Efrate,  a Rahela se nađe pri porođaju. Napali je teški trudovi. <p><br/>
<p> Kad  su joj porođajni bolovi bili najteži, reče joj babica: "Ne boj  se jer ti je i ovo sin!" <p><br/>
<p> Kad se rastavljala s dušom - jer  umiraše Rahela - nadjenu sinu ime Ben Oni; ali ga otac prozva  Benjamin. <p><br/>
<p> Tako umrije Rahela. Sahrane je na putu u Efratu, to jest Betlehem. <p><br/>
<p> A na njezinu grobu Jakov podigne spomenik  - onaj što je na Rahelinu grobu do danas. <p><br/>
<p> Izrael krenu dalje te razape svoj šator s onu stranu  Migdal-Edera. <p><br/>
<p> Dok je Izrael boravio u onom kraju, ode Ruben  i legne s Bilhom, priležnicom svoga oca. Sazna za to Izrael. Izrael je imao dvanaest sinova. <p><br/>
<p> S Leom: Rubena, koji  je Jakovljev prvorođenac, Šimuna, Levija, Judu, Jisakara i Zebuluna; <p><br/>
<p> s Rahelom: Josipa i Benjamina; <p><br/>
<p> s Bilhom, Rahelinom sluškinjom:  Dana i Naftalija; <p><br/>
<p> sa Zilpom, sluškinjom Leinom: Gada i Ašera.  To su Jakovljevi sinovi što su mu se rodili u Padan Aramu. <p><br/>
<p> Jakov dođe k svome ocu Izaku u Mamru u Kirjat Arbu, to  je Hebron - gdje su boravili Abraham i Izak kao pridošlice. <p><br/>
<p> Kad  je Izaku bilo sto i osamdeset godina, umrije. <p><br/>
<p> Izak izdahne  i umre, starac i godinama zasićen, te bude pridružen svojim precima.  Sahrane ga njegovi sinovi, Ezav i Jakov. <p><br/>
<p> Ovo su potomci Ezava, koji se zvao i Edom. <p><br/>
<p> Ezav je uzeo  sebi žene od kanaanskih djevojaka: Adu, kćer Hetita Elona; Oholibamu, kćer Ane, unuku Sibeona Horijca; <p><br/>
<p> i Basematu, kćer Jišmaelovu, sestru Nebajotovu. <p><br/>
<p> Ada Ezavu rodi Elifaza, a Basemata rodi  Reuela, <p><br/>
<p> Oholibama rodi Jeuša, Jalama i Koraha. To su Ezavovi  sinovi koji se rodiše u zemlji kanaanskoj. <p><br/>
<p> Ezav uzme svoje žene, svoje sinove, svoje kćeri, svu čeljad  svoga doma; svoju stoku - krupnu i sitnu; svu imovinu što ju  je namakao u zemlji kanaanskoj, pa ode u zemlju seirsku, daleko  od svog brata Jakova. <p><br/>
<p> Njihov se, naime, posjed jako uvećao  te nisu mogli ostati zajedno: kraj u kojem su boravili nije ih  mogao izdržavati zbog njihova blaga. <p><br/>
<p> Tako se Ezav - Edom nazvani  - naseli u brdskom kraju Seiru. <p><br/>
<p> Ovo je, dakle, potomstvo Ezava, praoca Edomaca, u brdskom  kraju Seiru. <p><br/>
<p> Ovo su imena Ezavovih sinova: Elifaz, sin Ezavove žene  Ade; Reuel, sin Ezavove žene Basemate. <p><br/>
<p> Elifazovi su sinovi bili: Teman, Omar, Sefo, Gatam i  Kenaz. <p><br/>
<p> Timna je bila inoča Ezavova sina Elifaza; ona je Elifazu  rodila Amaleka. To su potomci Ezavove žene Ade. <p><br/>
<p> A ovo su sinovi Reuelovi: Nahat, Zerah, Šama i Miza.  Oni su bili sinovi Ezavove žene Basemate. <p><br/>
<p> A ovo su opet sinovi Ezavove žene Oholibame, Anine kćeri, unuke Sibeonove; ona je Ezavu rodila Jeuša, Jalama i Koraha. <p><br/>
<p> Ovo su rodovske glave Ezavovih potomaka. Potomci Ezavova prvorođenca Elifaza: knez Teman, knez Omar, knez Sefo, knez Kenaz, <p><br/>
<p> knez Korah, knez Gatam i knez Amalek.  To su rodovski glavari Elifazovi u zemlji edomskoj; to su potomci  Adini. <p><br/>
<p> A ovo su potomci Ezavova sina Reuela: knez Nahat,  knez Zerah, knez Šama i knez Miza. To su rodovski glavari Reuelovi  u zemlji edomskoj; to su potomci Ezavove žene Basemate. <p><br/>
<p> A ovo su potomci Ezavove žene Oholibame: knez Jeuš, knez  Jalam i knez Korah. To su rodovski glavari Ezavove žene Oholibame, kćeri Anine. <p><br/>
<p> To su bili sinovi Ezava-Edoma, njihovi knezovi. <p><br/>
<p> A ovo su sinovi Seira Horijca, žitelji one zemlje: Lotan, Šobal, Sibeon, Ana, <p><br/>
<p> Dišon, Eser i Dišan. To su koljenovići  Horijci, sinovi Seirovi, u zemlji edomskoj. <p><br/>
<p> Lotanovi sinovi bili su: Hori i Hemam; a sestra Lotanova  bila je Timna. <p><br/>
<p> Ovo su bili sinovi Šobalovi: Alvan, Manahat, Ebal, Šefo i Onam. <p><br/>
<p> Sinovi Sibeonovi bijahu Aja i Ana. Ana  je onaj koji je našao vruća vrela u pustari dok je čuvao magarad  svoga oca Sibeona. <p><br/>
<p> Ovo su bila djeca Ane: sin Dišon i Anina  kći Oholibama. <p><br/>
<p> Ovo su bili sinovi Dišonovi: Hemdan, Ešban, Jitran i Keran. <p><br/>
<p> Ovo su bili sinovi Eserovi: Bilhan, Zaavan  i Akan. <p><br/>
<p> A sinovi Dišanovi bili su: Uz i Aran. <p><br/>
<p> Ovo su knezovi Horijaca: knez Lotan, knez Šobal, knez  Sibeon, knez Ana, <p><br/>
<p> knez Dišon, knez Eser i knez Dišan. To  su bili knezovi Horijaca, glavar za glavarom, u zemlji seirskoj. <p><br/>
<p> Evo kraljeva koji su kraljevali u edomskoj zemlji prije  nego je zavladao kralj sinova Izraelovih. <p><br/>
<p> Beorov sin Bela  vladao je u Edomu; njegov se grad zvao Dinhaba. <p><br/>
<p> Kad je umro  Bela, na njegovo se mjesto zakraljio Jobab, sin Zeraha iz Bosre. <p><br/>
<p> Kad je umro Jobab, zakraljio se na njegovo mjesto Hušam iz  temanske zemlje. <p><br/>
<p> Kad je umro Hušam, zakraljio se na njegovo  mjesto Bedadov sin Hadad, koji je potukao Midjance na Moapskom  polju. Ime je njegovu gradu bilo Avit. <p><br/>
<p> Kad je umro Hadad, zakraljio se na njegovo mjesto Samla iz Masreke. <p><br/>
<p> Kad je  umro Samla, zakraljio se na njegovo mjesto Šaul iz Rehobota na  Rijeci. <p><br/>
<p> Kad umrije Šaul, zavlada Baal Hanan, Akborov sin. <p><br/>
<p> Kad je umro Baal Hanan, Akborov sin, vladaše Hadad. Ime je  njegovu gradu bilo Pai. Žena mu se zvala Mehetabela. Bila je  kći Matredova, iz Me Zahaba. <p><br/>
<p> Ovo su imena Ezavovih knezova s njihovim nazivima po  rodovima i smještaju: knez Timna, knez Alva, knez Jetet, <p><br/>
<p> knez  Oholibama, knez Ela, knez Pinon, <p><br/>
<p> knez Kenaz, knez Teman,  knez Mibzar, <p><br/>
<p> knez Magdiel i knez Iram. To su bili knezovi  edomski, prema njihovim naseljima u zemlji koju su zaposjeli.  To je Ezav, praotac Edomaca. <p><br/>
<p> A Jakov se bijaše nastanio u zemlji gdje je njegov otac boravio  kao pridošlica - u zemlji kanaanskoj. <p><br/>
<p> Evo nasljedstva Jakovljeva. Kao mladić, u dobi od sedamnaest godina, Josip je čuvao stada  sa svojom braćom, sinovima Bilhe i Zilpe, koje bijahu žene njegova  oca. Josip je ocu svome donosio zle glasove o njima. <p><br/>
<p> Izrael je volio Josipa više nego ijednog svoga sina jer  je bio dijete njegove staračke dobi; i on mu napravi kićenu haljinu. <p><br/>
<p> Kako njegova braća opaze da ga njihov otac voli više od svih  drugih svojih sinova, zamrze ga toliko da mu nisu mogli ni prijaznu  riječ progovoriti. <p><br/>
<p> Jednom Josip usni san i kaza ga svojoj braći, a oni ga  zbog toga još više zamrze. <p><br/>
<p> "Poslušajte", reče im, "san što  sam ga usnio! <p><br/>
<p> Pomislite! Vezali smo nasred polja snopove,  kadli se najednom moj snop uspravi i stade uzgor. Uto se vaši  snopovi okupe okolo i duboko se poklone mom snopu." <p><br/>
<p> Njegova  ga braća upitaše: "Kaniš li nad nama zakraljevati? Hoćeš li nam  biti gospodar?" I još ga više zamrze zbog njegova pričanja o  snovima. <p><br/>
<p> Usni on još jedan san te ga ispriča svojoj braći:  "Još sam jedan san usnuo. Pazite! Sunce, mjesec i jedanaest zvijezda  duboko mi se klanjahu!" <p><br/>
<p> Kad je to ispričao svome ocu, ukori  ga otac i reče mu: "Što znači taj san što si ga usnuo? Zar ćemo  doći ja, tvoja majka i tvoja braća pa ti se do zemlje klanjati?" <p><br/>
<p> I dok su braća od zavisti bila ljuta na nj, njegov je otac  razmišljao o svemu. <p><br/>
<p> Jednom njegova braća odu čuvati očeva stada blizu Šekema. <p><br/>
<p> Izrael reče Josipu: "Tvoja braća čuvaju stada kod Šekema, pa hajde da te pošaljem k njima." On mu odgovori: "Dobro, idem." <p><br/>
<p> Potom će mu otac: "Hajde i vidi kako su ti braća i stoka  pa mi javi." Tako ga otpremi iz doline Hebrona, i on stigne u  Šekem. <p><br/>
<p> Neki čovjek nađe ga gdje luta poljem pa ga upita: "Što  tražiš?" <p><br/>
<p> "Tražim braću", odgovori. "Možeš li mi kazati gdje  čuvaju stada?" <p><br/>
<p> A čovjek reče: "Odavde su otišli. Čuo sam  ih gdje govore: 'Hajdemo u Dotan.'" Tako Josip ode za svojom  braćom i nađe ih u Dotanu. <p><br/>
<p> Oni ga opaze izdaleka; prije nego im se približio, počnu  se dogovarati da ga ubiju. <p><br/>
<p> I jedan drugom reče: "Eno stiže  onaj sanjar! <p><br/>
<p> Hajde da ga sad ubijemo i bacimo u kakvu čatrnju!  Možemo kazati da ga je proždrla divlja zvijer. Vidjet ćemo što  će biti od njegovih snova!" <p><br/>
<p> Ali kad je to čuo Ruben, pokuša da ga izbavi iz njihovih  šaka. I reče: "Nemojmo oduzimati njegova života! <p><br/>
<p> Ne prolijevajte  krvi" - dalje je govorio Ruben. "Bacite ga u čatrnju u pustari;  ali ne dižite na nj ruke!" Htio ga je tako izbaviti iz njihovih  šaka i odvesti ocu. <p><br/>
<p> Ali kad je Josip stigao braći, oni s  Josipa svuku njegovu haljinu, haljinu kićenu što je bila na njemu; <p><br/>
<p> pograbe ga i bace u čatrnju. Čatrnja je bila prazna; nije  bilo u njoj vode. <p><br/>
<p> Potom sjednu da ručaju. Kako podignu svoje oči, opaze povorku Jišmaelaca gdje dolazi  iz Gileada. Deve su im nosile mirodije, balzam i mirisavu smolu  da ih preprodaju u Egipat. <p><br/>
<p> Tada reče Juda svojoj braći: "Što  ćemo postići ako ubijemo svog brata a krv njegovu sakrijemo? <p><br/>
<p> Hajde da ga prodamo Jišmaelcima; ali ne dižimo na nj ruke.  TÓa on je naš brat, naše meso." Braća ga poslušaju. <p><br/>
<p> Uto naiđu ljudi, midjanski trgovci. Braća izvuku Josipa  iz čatrnje i prodaju ga za dvadeset srebrnika Jišmaelcima, a  oni Josipa dovedu u Egipat. <p><br/>
<p> Kad se Ruben vratio k čatrnji i vidio da Josipa nema  u čatrnji, razdere svoju odjeću. <p><br/>
<p> A kad se vratio svojoj braći, povika: "Dječaka nema! Kamo ću ja sad?" <p><br/>
<p> A oni uzmu Josipovu haljinu, zakolju jedno kozle i haljinu  zamoče u krv. <p><br/>
<p> Kićenu haljinu otpreme ocu i poruče: "Ovo smo  našli; gledaj je li ovo haljina tvoga sina ili nije." <p><br/>
<p> Prepozna  je on pa reče: "Haljina je moga sina! Divlja ga je zvijer rastrgla!  Na komade je Josip rastrgan!" <p><br/>
<p> I razdere Jakov svoje haljine, stavi pokorničku kostrijet oko bokova i dugo vremena oplakivaše  svoga sina. <p><br/>
<p> Svi su ga njegovi sinovi i sve njegove kćeri  nastojali utješiti, ali se on ne mogaše utješiti. Govorio je:  "Ne, sići ću k svome sinu u Šeol tugujući!" Tako ga je oplakivao  njegov otac. <p><br/>
<p> A Midjanci ga prodaju u Egipat Potifaru, dvoraninu faraonovu, zapovjedniku straže. <p><br/>
<p> Otprilike u to vrijeme Juda ode od svoje braće te okrenu nekom  Adulamcu komu ime bijaše Hira. <p><br/>
<p> Tu Juda zapazi kćer jednog  Kanaanca - zvao se Šua - i njome se oženi. Priđe njoj <p><br/>
<p> te ona  zače i rodi sina, komu dade ime Er. <p><br/>
<p> Opet ona zače, rodi sina  i dade mu ime Onan. <p><br/>
<p> Još jednog sina rodi te mu nadjene ime  Šela. Nalazila se u Kezibu kad je njega rodila. <p><br/>
<p> Juda oženi svoga prvorođenca Era djevojkom kojoj bijaše  ime Tamara. <p><br/>
<p> Ali Judin prvorođenac Er uvrijedi Jahvu i Jahve  ga pogubi. <p><br/>
<p> Tada reče Juda Onanu: "Priđi k udovici svoga brata, izvrši prema njoj djeversku dužnost i tako očuvaj lozu svome  bratu!" <p><br/>
<p> Ali Onan, znajući da se sjeme neće računati kao njegovo, ispuštaše ga na zemlju kad god bi prišao bratovoj udovici, tako  da ne dade potomstva svome bratu. <p><br/>
<p> To što je činio uvrijedilo  je Jahvu, pa i njega pogubi. <p><br/>
<p> Onda Juda reče svojoj nevjesti  Tamari: "Ostani kao udovica u domu svoga oca dok poodraste moj  sin Šela." Bojao se, naime, da bi i on mogao umrijeti kao i njegova  braća. I tako Tamara ode da živi u očevu domu. <p><br/>
<p> Dugo vremena poslije toga umre Šuina kći, Judina žena.  Kad je prošlo vrijeme žalosti, Juda ode, zajedno sa svojim prijateljem  Adulamcem Hirom, u Timnu da striže svoje ovce. <p><br/>
<p> Obavijeste  Tamaru: "Eno ti je svekar", rekoše joj, "na putu u Timnu da striže  ovce." <p><br/>
<p> Ona svuče udovičko ruho, navuče koprenu i zamota se  pa sjede na ulazu u Enajim, što je na putu k Timni. Vidjela je, naime, da je Šela odrastao, ali nju još ne udaše za nj. <p><br/>
<p> Kad je Juda opazi, pomisli da je bludnica, jer je bila  pokrila lice. <p><br/>
<p> Svrati se on k njoj i reče: "Daj da ti priđem!"  Nije znao da mu je nevjesta. A ona odgovori: "Što ćeš mi dati  da uđeš k meni?" <p><br/>
<p> "Spremit ću ti jedno kozle od svoga stada", odgovori. "Treba da ostaviš jamčevinu dok ga ne pošalješ." <p><br/>
<p> A  on zapita: "Kakvu jamčevinu da ti ostavim?" Ona odgovori: "Svoj  pečatnjak o vrpci i štap što ti je u ruci." Dade joj jedno i  drugo, a onda priđe k njoj i ona po njem zače. <p><br/>
<p> Potom ona  ustade i ode; skide sa sebe koprenu i opet se odjenu u svoje  udovičko ruho. <p><br/>
<p> Uto Juda pošalje kozle po svom prijatelju Adulamcu da  iskupi jamčevinu iz ruku žene, ali je nije mogao naći. <p><br/>
<p> Upita  ljude u mjestu: "Gdje je bludnica što se nalazila uz put u Enajim?"  Oni mu odgovore: "Ovdje nije nikad bilo bludnice." <p><br/>
<p> Tako se  on vrati k Judi pa reče: "Nisam je mogao naći. Osim toga, ljudi  mi u mjestu rekoše da ondje nije nikad bilo bludnice." <p><br/>
<p> Onda  reče Juda: "Da ne ostanemo za ruglo, neka ih drži! Slao sam joj, eto, ovo kozle, ali je ti nisi našao." <p><br/>
<p> Otprilike poslije tri mjeseca donesoše vijest Judi: "Tvoja  nevjesta Tamara odala se bludništvu; čak je u bludničenju i začela."  "Izvedite je", naredi Juda, "pa neka se spali!" <p><br/>
<p> Dok su je  izvodili, ona poruči svekru: "Začela sam po čovjeku čije je ovo."  Još doda: "Vidi čiji je ovaj pečatnjak o vrpci i ovaj štap!" <p><br/>
<p> Juda ih prepozna pa reče: "Ona je pravednija nego ja, koji  joj nisam dao svoga sina Šelu." Ali više s njom nije imao posla. <p><br/>
<p> Kad joj je došlo vrijeme da rodi, pokaže se da nosi blizance. <p><br/>
<p> Dok je rađala, jedan od njih pruži ruku van. Nato babica  priveže za njegovu ruku crven konac govoreći: "Ovaj je izišao  prvi." <p><br/>
<p> Ali baš tada on uvuče ruku te iziđe njegov brat. A  ona reče: "Kakav li proder napravi!" Stoga mu nadjenu ime Peres. <p><br/>
<p> Poslije iziđe njegov brat koji je oko ruke imao crveni konac.  Njemu dadoše ime Zerah. <p><br/>
<p> Josipa dovedoše u Egipat. Tu ga od Jišmaelaca koji su ga onamo  doveli kupi Egipćanin Potifar, dvoranin faraonov i zapovjednik  njegove tjelesne straže. <p><br/>
<p> Jahve je bio s Josipom, zato je u  svemu imao sreću: Egipćanin ga uzme k sebi u kuću. <p><br/>
<p> Vidje njegov  gospodar da je Jahve s njim i da svemu što mu ruka poduzme Jahve  daje uspjeh; <p><br/>
<p> zavolje on Josipa, uze ga za dvoranina i postavi  ga za upravitelja svoga doma i povjeri mu sav svoj imetak. <p><br/>
<p> I  otkad mu je povjerio upravu svoga doma i svega svog imetka, blagoslovi  Jahve dom Egipćaninov zbog Josipa: blagoslov Jahvin bijaše na  svemu što je imao - u kući i u polju. <p><br/>
<p> I tako sve svoje prepusti  brizi Josipovoj te se više ni za što nije brinuo, osim za jelo  što je jeo. A Josip je bio mladić stasit i naočit. <p><br/>
<p> Poslije nekog vremena žena njegova gospodara zagleda se  u Josipa i reče mu: "Legni sa mnom!" <p><br/>
<p> On se oprije i reče ženi  svoga gospodara: "Gledaj! Otkako sam ja ovdje, moj se gospodar  ne brine ni za što u kući; sve što ima meni je povjerio. <p><br/>
<p> On  u ovoj kući nema više vlasti negoli ja i ništa mi ne krati, osim  tebe, jer si njegova žena. Pa kako bih ja mogao učiniti tako  veliku opačinu i sagriješiti protiv Boga!" <p><br/>
<p> Iako je Josipa  salijetala iz dana u dan, on nije pristajao da uz nju legne;  nije joj prilazio. <p><br/>
<p> Jednog dana Josip uđe u kuću na posao. Kako nikog od  služinčadi nije bilo u kući, <p><br/>
<p> ona ga uhvati za ogrtač i reče:  "Legni sa mnom!" Ali on ostavi svoj ogrtač u njezinoj ruci, otrže  se i pobježe van. <p><br/>
<p> Vidjevši ona da je u njezinoj ruci ostavio  ogrtač i pobjegao van, <p><br/>
<p> zovne svoje sluge te im reče: "Gledajte!  Trebalo je da nam dovede jednog Hebrejca da se s nama poigrava.  Taj k meni dođe da sa mnom legne, ali sam ja na sav glas zaviknula. <p><br/>
<p> A čim je čuo kako vičem, ostavi svoj ogrtač pokraj mene i  pobježe van." <p><br/>
<p> Uza se je držala njegov ogrtač dok mu je gospodar došao  kući. <p><br/>
<p> Onda i njemu kaza istu priču: "Onaj sluga Hebrejac  koga si nam doveo dođe k meni da sa mnom ljubaka! <p><br/>
<p> Ali čim  je čuo kako vičem, ostavi svoj ogrtač pokraj mene i pobježe van." <p><br/>
<p> Kad je njegov gospodar čuo pripovijest svoje žene koja reče:  "Eto, tako sa mnom tvoj sluga", razgnjevi se. <p><br/>
<p> Gospodar pograbi  Josipa i baci ga u tamnicu - tamo gdje su bili zatvoreni kraljevi  utamničenici. I osta u tamnici. <p><br/>
<p> Ali je Jahve bio s njim, iskaza naklonost Josipu te on  nađe milost u očima upravitelja tamnice. <p><br/>
<p> Tako upravitelj  tamnice preda u Josipove ruke sve utamničenike koji su se nalazili  u tamnici; i ondje se ništa nije radilo bez njega. <p><br/>
<p> Budući  da je Jahve bio s njim, upravitelj tamnice nije nadgledao ništa  što je Josipu bilo povjereno: Jahve bijaše s njim, i što god  bi poduzeo, Jahve bi to okrunio uspjehom. <p><br/>
<p> Poslije toga peharnik se i pekar egipatskog kralja ogriješe  o svoga gospodara, kralja egipatskog. <p><br/>
<p> Faraon se razljuti na  svoja dva dvoranina, glavnog peharnika i glavnog pekara, <p><br/>
<p> te  ih stavi u zatvor, u zgradu zapovjednika tjelesne straže - u  istu tamnicu gdje je i Josip bio zatvoren. <p><br/>
<p> Zapovjednik tjelesne  straže odredi Josipa da ih poslužuje. Pošto su proveli u zatvoru neko vrijeme, <p><br/>
<p> obojica njih  - peharnik i pekar egipatskog kralja, utamničenici - usnu san  jedne te iste noći. Svaki je usnuo svoj san; i svaki je san imao  svoje značenje. <p><br/>
<p> Kad je Josip ujutro došao k njima, opazi da  su neraspoloženi. <p><br/>
<p> Upita faraonove dvorane koji su bili s njim  u zatvoru u zgradi njegova gospodara: "Zašto ste danas tako potišteni?" <p><br/>
<p> Odgovore mu: "Sne smo usnuli, ali nikog nema da nam ih protumači."  Josip im reče: "Zar tumačenje ne spada na Boga? Dajte, pričajte  mi!" <p><br/>
<p> Onda je glavni peharnik ispripovjedio Josipu svoj san:  "Sanjao sam da je preda mnom lozov trs. <p><br/>
<p> Na trsu bile tri  mladice. I tek što je propupao, procvjeta i na njegovim grozdovima  sazru bobe. <p><br/>
<p> Kako sam u ruci držao faraonov pehar, uzmem grožđa, istiještim ga u faraonov pehar, a onda stavim pehar u faraonovu  ruku." <p><br/>
<p> Josip mu reče: "Ovo ti je značenje: tri mladice tri  su dana. <p><br/>
<p> Poslije tri dana faraon će te pomilovati i vratiti  na tvoje mjesto; opet ćeš stavljati pehar faraonu u ruku, kao  i prije, dok si mu bio peharnik. <p><br/>
<p> Kada ti bude opet dobro, sjeti se da sam i ja bio s tobom, pa mi učini ovu uslugu: spomeni  me faraonu i pokušaj me izvesti iz ove kuće. <p><br/>
<p> Jer, zbilja, bio sam silom odveden iz zemlje Hebreja; ni ovdje nisam ništa  skrivio, a baciše me u tamnicu." <p><br/>
<p> Kad je glavni pekar vidio kako je Josip dao dobro tumačenje, reče mu: "Usnuh da su mi na glavi tri bijele košare. <p><br/>
<p> U najgornjoj  bilo svakovrsna peciva što ga pekar pripravlja faraonu, ali su  ptice jele iz košare povrh moje glave." <p><br/>
<p> Josip odgovori: "Ovo  je značenje: tri košare tri su dana. <p><br/>
<p> Poslije tri dana faraon  će uzdići tvoju glavu i o drvo te objesiti te će ptice jesti  meso s tebe." <p><br/>
<p> I zaista, trećega dana, kad je faraon priredio gozbu  za sve svoje službenike - bio mu je rođendan - iz sredine svojih  službenika izluči glavnog peharnika i glavnog pekara. <p><br/>
<p> Vrati  glavnog peharnika u peharničku službu te je i dalje stavljao  pehar u faraonovu ruku, <p><br/>
<p> a glavnog pekara objesi, kako je  Josip protumačio. <p><br/>
<p> Ipak se glavni peharnik nije sjetio Josipa  - zaboravio je na nj. <p><br/>
<p> Poslije dvije godine usnu faraon da stoji pokraj Nila. <p><br/>
<p> Iz  Nila iziđe sedam krava, lijepih i debelih; pasle su po šašu. <p><br/>
<p> Ali odmah poslije njih iz Nila iziđe sedam drugih krava, ružnih  i mršavih, te stanu uz one krave na obali Nila. <p><br/>
<p> Ružne i mršave  krave požderu ono sedam lijepih i pretilih, i uto se faraon probudi. <p><br/>
<p> Opet zaspi te usnu drugi san: sedam punih i jedrih klasova  izraste na jednoj stabljici. <p><br/>
<p> Ali, eto, poslije njih uzraste  sedam klasova šturih, istočnjakom opaljenih. <p><br/>
<p> Šturi klasovi  proždru sedam jedrih i punih klasova. I faraon se probudi, i  gle: bio je to san. <p><br/>
<p> Ujutro faraon bijaše uznemiren u duši, pa pozva sve čarobnjake  i sve mudrace egipatske: ispriča im faraon svoje sne, ali mu  ih nitko nije mogao protumačiti. <p><br/>
<p> Onda progovori faraonov glavni  peharnik: "Moram danas spomenuti jedan svoj propust. <p><br/>
<p> Jednom, kad se faraon razljutio na svoje službenike, mene i glavnog  pekara stavio je u zatvor u zgradi glavnog upravitelja. <p><br/>
<p> Usnusmo  san iste noći, i ja i on, ali je svaki od nas usnuo san drugog  značenja. <p><br/>
<p> Onda je s nama bio neki mladi Hebrej, sluga zapovjednika  straže. Ispričasmo njemu svoje sne, a on nam ih protumači: kaza  svakom značenje njegova sna. <p><br/>
<p> Kako nam ih je protumačio, tako  nam se i dogodilo: mene vratiše na moje mjesto, a onoga objesiše." <p><br/>
<p> Faraon odmah pošalje po Josipa; izvuku ga brže-bolje  iz tamnice; ošišaju mu kosu, obuku novo odijelo i on stupi pred  faraona. <p><br/>
<p> Onda faraon reče Josipu: "Usnuo sam san, a nitko  ga ne može protumačiti. Čuo sam o tebi da možeš protumačiti san  čim ga čuješ." <p><br/>
<p> "Ništa ja ne mogu", odgovori Josip faraonu, "nego će Bog dati pravi odgovor faraonu." <p><br/>
<p> Onda je faraon pripovjedao Josipu: "U svom snu stojim  na obali Nila. <p><br/>
<p> I gle! Iz Nila iziđe sedam debelih i lijepih  krava. Pasle su po šašu. <p><br/>
<p> Poslije njih izađe drugih sedam  krava. Bile su mršave, vrlo ružne i koštunjave. Još nikad ne  vidjeh onako ružnih krava u svoj zemlji egipatskoj! <p><br/>
<p> I sedam  mršavih i ružnih krava proždru prvih sedam debelih krava. <p><br/>
<p> Pa  iako su ih progutale, nije se vidjelo da im je što u trbuhu:  bile su ružne kao i prije. Uto se probudim. <p><br/>
<p> Zatim sam u snu  vidio kako na jednoj stabljici uzraste sedam punih i lijepih  klasova. <p><br/>
<p> Ali poslije njih uzraste sedam klasova zgrčenih, šturih, istočnjakom opaljenih. <p><br/>
<p> I šturi klasovi proždru sedam  jedrih klasova. Kazao sam ovo i vračarima, ali nema nikoga da  mi razjasni." <p><br/>
<p> Onda Josip reče faraonu: "Faraonov je san samo jedan:  Bog javlja faraonu što kani učiniti. <p><br/>
<p> Sedam lijepih krava, to je sedam godina; sedam lijepih klasova opet je sedam godina.  Tako je samo jedan san. <p><br/>
<p> Sedam mršavih i ružnih krava poslije  njih, a tako i sedam praznih, istočnjakom opaljenih klasova,  označuje sedam gladnih godina. <p><br/>
<p> To je ono što sam već faraonu  rekao: Bog objavljuje faraonu što kani učiniti. <p><br/>
<p> Dolazi, evo, sedam godina velikog obilja svoj zemlji egipatskoj. <p><br/>
<p> A poslije  njih nastat će sedam gladnih godina, kada će se zaboraviti sve  obilje u zemlji egipatskoj. <p><br/>
<p> Kako glad bude harala zemljom, neće se ni znati da je u zemlji bilo obilje - zbog gladi koja  će doći - jer će biti vrlo velika. <p><br/>
<p> A što se faraonov san  ponovio, znači da se Bog na to zaista odlučio i da će to uskoro  provesti. <p><br/>
<p> Zato neka faraon izabere sposobna i mudra čovjeka  te ga postavi nad zemljom egipatskom. <p><br/>
<p> Nadalje, neka se faraon  pobrine da postavi nadglednika u zemlji koji će kÓupiti petinu  sve žetve u zemlji egipatskoj za sedam godina obilja. <p><br/>
<p> Neka  skupljaju od svakog žita za sedam dobrih godina što dolaze; neka  s ovlaštenjem faraonovim sabiru žito za hranu i pohranjuju ga  po gradovima. <p><br/>
<p> Neka zalihe služe za hranu u zemlji za sedam  godina gladi što će snaći zemlju egipatsku, tako da za gladi  zemlja ne propadne." <p><br/>
<p> Svidje se odgovor faraonu i svim njegovim službenicima. <p><br/>
<p> Zato faraon reče svojim službenicima: "Zar bismo mogli naći  drugoga kao što je on, čovjeka koji bi bio tako obdaren duhom  Božjim?" <p><br/>
<p> A onda faraon reče Josipu: "Otkako je sve to Bog  tebi otkrio, nikoga nema sposobna i mudra kao što si ti. <p><br/>
<p> Ti  ćeš biti upravitelj moga dvora: sav će se moj narod pokoravati  tvojim naredbama. Jedino prijestoljem ja ću biti veći od tebe. <p><br/>
<p> Postavljam te, evo," reče faraon Josipu, "nad svom zemljom  egipatskom." <p><br/>
<p> Poslije toga skine faraon sa svoje ruke pečatni  prsten i stavi ga Josipu na ruku. Zatim zaodjene Josipa odjećom  od najljepše tkanine, a o vrat mu objesi zlatan lanac. <p><br/>
<p> Vozio  se on u kolima kao njegov zamjenik, a pred njim klicahu: "Abrek!  Na koljena!" Tako ga postavi nad svu zemlju egipatsku. <p><br/>
<p> Još  faraon reče Josipu: "Premda sam ja faraon, neće nitko dići svoje  ruke ni noge bez tvog odobrenja u svoj zemlji egipatskoj." <p><br/>
<p> Faraon  nazva Josipa "Safenat Paneah", a za ženu mu dade Asenatu, kćer  Poti-Fere, svećenika u Onu. I Josip postade poznat po zemlji  egipatskoj. <p><br/>
<p> Josipu je bilo trideset godina kad je stupio u službu  faraona, kralja egipatskog. A otišavši Josip ispred faraona,  putovao je po svoj zemlji egipatskoj. <p><br/>
<p> Za sedam rodnih godina  zemlja je rađala u obilju; <p><br/>
<p> on je - u tih sedam godina što  ih je egipatska zemlja uživala - kÓupio od različite ljetine  i hranu pohranjivao u gradove, smještajući u svakom gradu urod  iz okolnih polja. <p><br/>
<p> Tako Josip nagomila mnogo žita, kao pijeska  u moru, pa ga prestade i mjeriti jer mu mjere ne bijaše. <p><br/>
<p> Dok još ne nasta gladna godina, Josip imade dva sina  koje mu rodi Asenata, kći Poti-Fere, svećenika u Onu. <p><br/>
<p> Prvorođencu  Josip nadjenu ime Manaše, "jer Bog je", reče, "dao te sam zaboravio  svoje teškoće i svoj očinski dom." <p><br/>
<p> Drugomu nadjenu ime Efrajim, "jer Bog me", reče, "učinio rodnim u zemlji moje nevolje." <p><br/>
<p> Sedam godina obilja koje je uživala zemlja egipatska  dođe kraju, <p><br/>
<p> a primače se sedam gladnih godina, kako je Josip  prorekao. U svim zemljama bijaše glad, a u svoj zemlji egipatskoj  bijaše kruha. <p><br/>
<p> A kad je i sva zemlja egipatska osjetila glad, puk zavapi faraonu za kruh; a faraon reče Egipćanima: "Idite  k Josipu i što god vam rekne, činite!" <p><br/>
<p> Kad se glad proširi  po svoj zemlji, Josip rastvori skladišta te je Egipćane opskrbljivao  žitom, jer je glad postala žestoka i u zemlji egipatskoj. <p><br/>
<p> Sav  je svijet išao u Egipat k Josipu da kupuje žita, jer je strašna  glad vladala po svem svijetu. <p><br/>
<p> Kad je Jakov čuo da u Egiptu ima žita, reče svojim sinovima:  "Što tu zurite jedan u drugoga? <p><br/>
<p> Čujem da ima žita u Egiptu.  Otiđite dolje te nam ga odande nabavite da ostanemo na životu  i ne pomremo." <p><br/>
<p> Tako desetero Josipove braće siđe da nabavi  žita iz Egipta. <p><br/>
<p> Benjamina, Josipova pravog brata, Jakov ne  posla s ostalima. "Da ga ne bi zadesila kakva nesreća", govorio  je. <p><br/>
<p> Među onima koji su išli nabavljati žito, jer u zemlji  kanaanskoj vladaše glad, bijahu i sinovi Izraelovi. <p><br/>
<p> Josip je bio namjesnik u zemlji; on je dijelio žito svemu  svijetu. Dođu tako i Josipova braća i poklone mu se licem do  zemlje. <p><br/>
<p> Josip prepozna braću čim ih ugleda, ali se prema njima  vladao kao stranac i oštro im govorio. Zapita ih: "Odakle dolazite?"  Odgovore: "Iz zemlje kanaanske došli smo da kupimo hrane." <p><br/>
<p> Iako  je Josip prepoznao svoju braću, oni njega nisu prepoznali. <p><br/>
<p> Josip  se sjeti snova što ih je o njima sanjao. I reče im: "Vi ste uhode!  Došli ste da izvidite slaba mjesta ove zemlje." <p><br/>
<p> Oni mu odgovore:  "Ne, gospodaru! Tvoje su sluge došle da nabave hrane. <p><br/>
<p> Svi  smo sinovi jednog oca; pošteni smo ljudi; sluge tvoje nikad nisu  bile uhode." <p><br/>
<p> On će im opet: "Ne, nego ste došli da izvidite  slaba mjesta ove zemlje." <p><br/>
<p> Nato oni uzvrate: "Nas, tvojih  slugu, bijaše dvanaestero braće - sinovi jednog oca, u zemlji  kanaanskoj; najmlađi je sad s ocem, a jednoga više nema." <p><br/>
<p> No  Josip im dobaci: "Onako kako sam vam već rekao: vi ste uhode! <p><br/>
<p> Ovako ću vas iskušati: odavde, tako mi faraona, nećete izići  ako vaš najmlađi brat ne dođe ovamo! <p><br/>
<p> Pošaljite jednoga između  sebe da vam dovede brata, a vi ostali u zatvor! Tako ću iskušati  vaše riječi i vidjeti je li u vas istina ili nije. Inače, tako  mi faraona, vi ste uhode!" <p><br/>
<p> Potom ih baci u zatvor na tri  dana. <p><br/>
<p> Treći im dan reče Josip: "Izvršite to, i ostat ćete na  životu, jer sam ja čovjek bogobojazan. <p><br/>
<p> Ako ste pošteni, neka  jedan od vas ostane u zatvoru, a vi ostali idite i nosite žito  svojim izgladnjelim domovima. <p><br/>
<p> Poslije toga dovedite mi svoga  najmlađeg brata, tako da se obistine vaše riječi te da ne izginete."  Oni pristanu. <p><br/>
<p> Zatim je jedan drugom govorio : "Jao nama!  Stiže nas kazna zbog našega brata; gledali smo njegovu muku dok  nas je molio za milost, ali ga nismo uslišali. Stoga nas je ova  nevolja snašla." <p><br/>
<p> Ruben im odvrati: "Zar vam nisam govorio:  Ne ogrešujte se o mladića! Ali vi niste slušali. Sad se traži  račun za njegovu krv." <p><br/>
<p> Nisu znali da ih Josip razumije, jer  su se s njim razgovarali preko tumača. <p><br/>
<p> On se od njih udalji  te zaplaka. Opet se vrati i razgovaraše s njima. Onda izdvoji  Šimuna između njih i naredi da bude svezan na njihove oči. <p><br/>
<p> Potom Josip zapovjedi da im vreće napune žitom; da svakome  njegov novac metnu u vreću i da im daju poputninu. Tako im učine. <p><br/>
<p> Tada oni natovare žito na svoje magarce i krenu odande. <p><br/>
<p> Kad  na prenoćištu jedan od njih otvori svoju vreću da nahrani magarca, opazi svoj novac ozgo u vreći. <p><br/>
<p> "Moj je novac vraćen!" -  povika braći. - "Evo ga u mojoj vreći!" Zadrhta srce u njima.  Zgledaše se, uplašeni, i rekoše: "Što nam ovo Bog uradi!" <p><br/>
<p> Došavši k svome ocu Jakovu u zemlju kanaansku, kazaše  mu sve što ih je snašlo. <p><br/>
<p> "Čovjek koji je gospodar one zemlje", rekoše, "oštro nam je govorio i optužio nas kao uhode. <p><br/>
<p> Pošteni  smo ljudi, kazasmo mu, i nikad nismo bili uhode. <p><br/>
<p> Bilo nas  je dvanaestero braće, sinovi istog oca, ali jednoga više nema, dok se najmlađi sad nalazi s našim ocem u zemlji kanaanskoj. <p><br/>
<p> Ali čovjek koji je gospodar one zemlje reče nam: 'Ovim ću  doznati da ste pošteni ljudi: ostavite jednoga brata kod mene, a vi ostali uzmite što vam treba za izgladnjele domove, pa idite. <p><br/>
<p> Onda mi dovedite svoga najmlađeg brata, tako da znam da niste  uhode, nego pošteni ljudi. Poslije toga vratit ću vam vašeg brata, i vi ćete se moći slobodno kretati u ovoj zemlji.'" <p><br/>
<p> Kako su praznili svoje vreće, svaki nađe u vreći svoju  kesu. Opazivši to, zapadoše u strah - i oni i njihov otac. <p><br/>
<p> "Mene  vi ostavljate bez djece!" - reče im njihov otac. - "Josipa je  nestalo, Šimuna nema, a sad biste odveli i Benjamina. Sve se  to na me svaljuje!" <p><br/>
<p> Onda Ruben reče svome ocu: "Ubij moja dva sina ako ti  ga ja natrag ne dovedem! Predaj ga u moje ruke, i ja ću ti ga  vratiti!" <p><br/>
<p> "Moj sin neće s vama!" - uzvrati on. - "Njegov  je pravi brat već mrtav, a on je ostao sam. Ako bi ga na putu  na koji ćete poći snašla nesreća, u tuzi biste otpravili moju  sijedu glavu dolje u Šeol." <p><br/>
<p> Strašna glad pritisla zemlju. <p><br/>
<p> Kad su pojeli hranu koju  bijahu donijeli iz Egipta, njihov im otac reče: "Idite opet i  nabavite nam malo hrane." <p><br/>
<p> Nato će mu Juda: "Onaj nam je čovjek  jasno rekao: 'Ne smijete preda me ako vaš brat ne bude s vama.' <p><br/>
<p> Ako si, dakle, voljan s nama poslati našega brata, mi ćemo  otići dolje i kupit ćemo ti žita. <p><br/>
<p> Ali ako njega ne pustiš  s nama, onda mi tamo i ne idemo, jer nam je onaj zaprijetio:  'Ne smijete preda me ako vaš brat ne bude s vama.'" <p><br/>
<p> "Zašto  ste mi", zapita Izrael, "nanijeli jad rekavši onom čovjeku da  imate još jednoga brata?" <p><br/>
<p> Oni odgovore: "Čovjek nas je neprestano  zapitkivao o nama i o našoj obitelji: 'Je li vam još živ otac?  Imate li još kojega brata?' Mi smo mu odgovarali na pitanja.  Kako smo mogli znati da će reći : 'Dovedite svoga brata!'" <p><br/>
<p> Potom Juda reče svome ocu Izraelu: "Pusti dječaka sa mnom  pa da se dignemo i krenemo; tako ćemo preživjeti, a ne pomrijeti, i mi, i ti, i naša djeca. <p><br/>
<p> Ja za nj jamčim; mene drži odgovornim  za nj. Ako ga tebi ne vratim i preda te ga ne dovedem, bit ću  ti kriv svega vijeka. <p><br/>
<p> TÓa da nismo toliko oklijevali, mogli  smo se već i dvaput vratiti." <p><br/>
<p> Njihov otac Izrael reče im: "Kad je tako, neka bude,  ali učinite ovo: metnite u torbe najbiranijih proizvoda ove zemlje  i ponesite na dar onom čovjeku: nešto balzama, nešto meda i mirodija, mirisne smole, pa lješnjaka i badema. <p><br/>
<p> Sa sobom uzmite dvostruko  novaca, jer treba vratiti novac koji ste našli u grlima svojih  vreća. Možda je ono bila zabuna. <p><br/>
<p> Uzmite svoga brata pa se  opet zaputite onom čovjeku. <p><br/>
<p> Neka Bog Svemogući, El Šadaj, potakne onog čovjeka na milosrđe prema nama te vam pusti i drugoga  brata i Benjamina. A ja, moram li bez djece ostati, neka ostanem." <p><br/>
<p> Uzmu ljudi darove; uzmu sa sobom dvostruko novaca, povedu  Benjamina te siđu u Egipat i stupe pred Josipa. <p><br/>
<p> Kad Josip  ugleda s njima Benjamina, reče upravitelju svoga kućanstva: "Odvedi  ljude u kuću, zakolji jedno živinče i pripremi, jer će ovi ljudi  blagovati sa mnom o podne!" <p><br/>
<p> Čovjek učini kako je Josip rekao  i povede ljude u Josipov dom. <p><br/>
<p> Ljudi se pobojaše kad su bili povedeni u dom Josipov  te rekoše: "Zbog novca koji se našao u našim vrećama prvi put  vode nas unutra tako da nas napadnu i zajedno s našom magaradi  uzmu za robove." <p><br/>
<p> Stoga se primaknu upravitelju Josipova doma  te mu, na ulazu u kuću, reknu: <p><br/>
<p> "Oprosti, gospodaru! Mi smo  i prije jednom dolazili da nabavimo hrane; <p><br/>
<p> i kad smo stigli  na prenoćište i otvorili svoje vreće, a to novac svakoga od nas  ozgo u njegovoj vreći, naš novac, ista svota. Sad smo ga donijeli  sa sobom. <p><br/>
<p> A ponijeli smo i drugog novca da kupimo hrane.  Mi ne znamo tko nam je stavio novac u naše vreće." <p><br/>
<p> "Budite  mirni", reče im on. "Ne bojte se! Bog vaš i Bog vašega oca stavio  je blago u vaše vreće. Vaš je novac k meni stigao." Potom im  izvede Šimuna. <p><br/>
<p> Čovjek zatim uvede ljude u Josipovu kuću; dade im vode  da operu noge, a njihovoj magaradi baci p§iće. <p><br/>
<p> Potom priprave  oni svoje darove za dolazak Josipov o podne, jer su čuli da će  ondje ručati. <p><br/>
<p> Kad je Josip došao u kuću, dadu mu darove koje su sa  sobom donijeli i do zemlje mu se poklone. <p><br/>
<p> Upita ih on za  zdravlje te će dalje: "A je li dobro vaš stari otac o kome ste  mi govorili? Je li još dobra zdravlja?" <p><br/>
<p> "Sluga tvoj, otac  naš, dobro je i još je dobra zdravlja", odgovore i duboko se  naklone iskazujući poštovanje. <p><br/>
<p> Podigavši svoje oči, Josip  opazi svoga brata Benjamina - sina svoje majke - te upita: "Je  li ovo vaš najmlađi brat o kome ste mi govorili?" Onda nastavi:  "Bog ti bio milostiv, sine moj!" <p><br/>
<p> Josip se poslije toga požuri  van jer mu se srce uzbudilo zbog brata; bilo mu je da zaplače.  Uđe u jednu sobu i tu se isplaka. <p><br/>
<p> Onda opere lice, ponovo  se javi i, svladavajući se, naredi: "Poslužite ručak!" <p><br/>
<p> Staviše  njemu napose, njima napose, a napose opet Egipćanima koji su  s njim jeli. Egipćani ne bi mogli jesti s Hebrejima, jer bi to  Egipćanima bilo odvratno. <p><br/>
<p> I kad posjedaše pred njim, najstariji  prema starosti svojoj, a najmlađi prema mladosti svojoj, samo  se zgledahu. <p><br/>
<p> I naređivaše on da jela ispred njega nose njima, a obrok Benjaminov bijaše pet puta veći od svih ostalih. I pili  su i gostili se s njim. <p><br/>
<p> Onda Josip naredi upravitelju svoga kućanstva: "Napuni vreće  ovih ljudi hranom koliko mogu ponijeti, a novac svakog stavi  u grlo njegove vreće. <p><br/>
<p> A moj pehar - onaj od srebra - stavi  u grlo vreće najmlađega, zajedno s njegovim novcem za žito."  On učini kako mu je Josip naredio. <p><br/>
<p> Kad je svanulo, otpreme ljude i njihove magarce. <p><br/>
<p> Tek  što su izišli iz grada - nisu bili odmakli daleko - kad Josip  reče upravitelju svoga kućanstva: "Na noge! Pođi za onim ljudima!  Kad ih stigneš, kaži im: 'Zašto uzvraćate zlo za dobro? <p><br/>
<p> Zar  iz onog pehara ne pije moj gospodar i ne čita iz njega proricanje?  Zlo ste učinili!'" <p><br/>
<p> Stigavši ih, ponovi im te riječi. <p><br/>
<p> Oni odgovore: "Zašto  nam gospodar govori tako? Daleko bilo od slugu tvojih da učine  takvo što! <p><br/>
<p> Čak i novac koji smo našli u svojim vrećama donijeli  smo ti natrag iz zemlje kanaanske. Kako bismo onda mogli ukrasti  srebra ili zlata iz kuće tvoga gospodara! <p><br/>
<p> Onaj u koga se od  tvojih slugu nađe, neka se usmrti, a mi drugi postat ćemo robovi  tvome gospodaru." <p><br/>
<p> "Premda je ono što predlažeš pravo", preuzme  on, "ipak će samo onaj u koga se ukradeno pronađe biti moj rob, a ostali bit ćete slobodni." <p><br/>
<p> Brže spustiše vreće na zemlju i svaki svoju otvori. <p><br/>
<p> On  je pretraživao, počevši s najstarijim i završivši s najmlađim.  Pehar se nađe u Benjaminovoj vreći. <p><br/>
<p> Nato oni razdru svoje  haljine; svaki ponovo natovari svoga magarca i vrate se u grad. <p><br/>
<p> Kad su Juda i njegova braća ponovo stupili u Josipov  dom, još je on bio ondje. Bace se preda nj na zemlju. <p><br/>
<p> Onda  im Josip reče: "Kakvo je to djelo što ste ga učinili? Zar ne  znate da se čovjek kao što sam ja bavi proricanjem?" <p><br/>
<p> Nato  Juda odgovori: "Što bismo mogli reći svome gospodaru? Što možemo  kazati, čime li se opravdati? Bog je otkrio zlodjelo tvojih slugu.  Evo nas za robove svome gospodaru - jednako nas kao i onog u  koga se našao pehar." <p><br/>
<p> "Daleko od mene da učinim tako!" -  odgovori. "Nego, onaj u koga se našao pehar bit će moj rob, a  vi drugi pođite mirno k svome ocu!" <p><br/>
<p> Onda mu se Juda primače i reče: "Gospodaru moj, molim  te, dopusti sluzi svojem da rekne riječ ušima gospodara svojega  i neka se tvoja srdžba ne razlijeva na tvog slugu. TÓa ti si  ravan faraonu. <p><br/>
<p> Pitao je moj gospodar svoje sluge: 'Imate  li oca ili još kojega brata?' <p><br/>
<p> Svome smo gospodaru odgovorili:  'Imamo stara oca; on još ima jednog sina, rođena u njegovoj staračkoj  dobi. Taj je najmlađi. Njegov je pravi brat umro, tako da je  on jedini ostao od svoje majke. Njegov ga otac osobito voli.' <p><br/>
<p> Potom si rekao svojim slugama: 'Dovedite mi ga ovamo da ga  vide moje oči?' <p><br/>
<p> A mi smo odgovorili svome gospodaru: 'Dječak  ne može ostaviti oca; kad bi ga ostavio, njegov bi otac umro.' <p><br/>
<p> Nato si rekao svojim slugama: 'Ako vaš najmlađi brat s vama  ne dođe ovamo, više ne smijete preda me.' <p><br/>
<p> Kad smo se vratili  tvome sluzi, ocu mome, kazali smo mu riječi moga gospodara. <p><br/>
<p> Naš  nam je otac rekao: 'Idite opet i nabavite nam malo hrane!' <p><br/>
<p> Odgovorili  smo: 'Ne možemo onamo. Samo ako s nama pođe naš najmlađi brat, sići ćemo, jer ne smijemo pred onoga čovjeka ako ne bude s nama  naš najmlađi brat.' <p><br/>
<p> Tvoj sluga, otac moj, odvrati nam: 'Kako  znate, žena mi je rodila dva sina. <p><br/>
<p> Jedan je nestao, te sam  zaključio: sigurno je rastrgan! Odonda ga više nisam vidio. <p><br/>
<p> Ako  i ovoga od mene odvedete pa ga kakva nesreća snađe, moju ćete  sijedu glavu s tugom strovaliti dolje u Šeol.' <p><br/>
<p> Ako sad dođem  k tvome sluzi, ocu svome, a mladić - čiji je život tako povezan  s njegovim - ne bude s nama, <p><br/>
<p> on će svisnuti kad vidi da dječaka  nema s nama; tako će tvoje sluge strovaliti u tuzi sijedu glavu  tvoga sluge, oca našega, dolje u Šeol. <p><br/>
<p> Jer tvoj je sluga  zajamčio ocu svome za dječaka, rekavši: 'Ako ti ga ne vratim, bit ću kriv svome ocu svega vijeka.' <p><br/>
<p> Zato, molim te, neka  tvoj sluga ostane kao rob mome gospodaru, a dječak neka ide natrag  s braćom. <p><br/>
<p> Jer, kako mogu k svome ocu ako dječaka nema sa  mnom! Ne bih mogao gledati jad što bi snašao moga oca." <p><br/>
<p> Josip se više nije mogo svladavati pred onima koji su ga okruživali  pa povika: "Neka svi odstupe!" Tako nitko nije ostao s Josipom  kad se očitovao svojoj braći. <p><br/>
<p> Briznuo je u glasan plač, da  su ga i Egipćani mogli čuti. Doznalo se za to i na faraonovu  dvoru. <p><br/>
<p> "Ja sam Josip", reče Josip svojoj braći. "Otac mi je,  dakle, još na životu!" Ali mu braća nisu mogla odgovoriti, toliko  se zapanjiše pred njim. <p><br/>
<p> Onda će opet Josip svojoj braći: "Primaknite  se k meni!" Kad su se primakli, nastavi: "Ja sam Josip, vaš brat;  onaj koga ste prodali u Egipat. <p><br/>
<p> Ali se nemojte uznemirivati  i prekoravati što ste me ovamo prodali; jer Bog je onaj koji  me pred vama poslao da vas održi u životu. <p><br/>
<p> Dvije su već godine  što je glad došla na zemlju, a još pet godina neće biti ni oranja  ni žetve u zemlji. <p><br/>
<p> Zato me Bog poslao pred vama da vam se  sačuva ostatak na zemlji te da vam život spasi velikim izbavljenjem. <p><br/>
<p> Tako niste vi mene poslali ovamo nego Bog; on me postavio  faraonu za oca, gospodara nad svim njegovim domom i vladaocem  nad svom zemljom egipatskom. <p><br/>
<p> Žurite se k mome ocu te mu recite: 'Ovo ti poručuje tvoj  sin Josip: Bog me postavio gospodarem nad svim Egiptom; siđi  k meni bez oklijevanja. <p><br/>
<p> Nastanit ćeš se u kraju Gošenu. Tako  ćeš biti blizu mene: ti, tvoja djeca, tvoja unučad, tvoje ovce  i goveda i sve što je tvoje. <p><br/>
<p> Ondje ću se za te brinuti, jer  će glad potrajati još pet godina. Tako nećeš oskudijevati ni  ti, ni tvoja obitelj, niti itko tvoj.' <p><br/>
<p> Ta svojim očima možete  vidjeti, kao što vidi i moj brat Benjamin, da vam to moja usta  govore. <p><br/>
<p> Pripovjedite ocu o mome visokom položaju u Egiptu  i sve što ste vidjeli; i brzo mi ovamo oca dovedite!" <p><br/>
<p> Potom zagrli brata Benjamina te zaplaka; a plakao je  i Benjamin obisnuvši mu oko vrata. <p><br/>
<p> Izljubi zatim svu svoju  braću, u naručju im se rasplaka. Poslije toga njegova braća zađu  s njim u razgovor. <p><br/>
<p> Glas se pročuje u faraonovu dvoru: "Stigla Josipova braća!"  Bilo je to drago faraonu i njegovim dvoranima. <p><br/>
<p> Onda faraon  reče Josipu: "Kaži svojoj braći neka učine ovo: 'Natovarite svoje  živine i odmah se uputite u zemlju kanaansku. <p><br/>
<p> Uzmite svoga  oca i svoje obitelji i k meni dođite! Ja ću vam dati najbolju  zemlju u Egiptu te ćete uživati od obilja ove zemlje.' <p><br/>
<p> A  naredi i ovo: 'Ovako učinite: Iz zemlje egipatske potjerajte  kola za svoju djecu i svoje žene, uzmite oca i dođite. <p><br/>
<p> Neka  vam se oči ne rastužuju za vašim stvarima, jer sve što je u Egiptu  najbolje bit će vaše.'" <p><br/>
<p> Sinovi Izraelovi tako učine. Po faraonovoj zapovijedi  Josip im dade kola i popudbinu. <p><br/>
<p> Svakom od njih dade nove  haljine, a Benjaminu dade tri stotine srebrnika i petore haljine. <p><br/>
<p> Isto tako pošalje svome ocu: deset magaraca natovarenih najboljim  plodovima egipatskim i deset magarica natovarenih žitom, kruhom  i namirnicama ocu za put. <p><br/>
<p> Isprativši svoju braću na put,  reče im: "Nemojte se putem svađati!" <p><br/>
<p> I tako oni odoše iz Egipta i stigoše u zemlju kanaansku, k svome ocu Jakovu. <p><br/>
<p> Kad mu rekoše: "Josip je živ i čak vlada  nad svom zemljom egipatskom!", njegovo se srce skameni jer im  nije mogao vjerovati. <p><br/>
<p> Ali kad mu ispripovjediše sve što im  je Josip rekao i kad vidje kola što ih je Josip poslao da ga  prevezu, duh njihova oca Jakova oživje. <p><br/>
<p> "Dosta", reče Izrael.  "Sin moj Josip još je živ! Moram poći i vidjeti ga prije nego  umrem." <p><br/>
<p> Tako Izrael krene na put sa svim što bijaše njegovo i stigne  u Beer Šebu te prinese žrtvu Bogu svoga oca Izaka. <p><br/>
<p> U noćnom  viđenju zovne Bog Izraela: "Jakove! Jakove!" On odgovori: "Evo  me!" <p><br/>
<p> "Ja sam Bog, Bog tvoga oca. Ne boj se sići u Egipat,  jer ću ondje od tebe proizvesti velik narod. <p><br/>
<p> Ja ću sići u  Egipat s tobom i sam ću te vratiti ovamo; a Josip će ti svojom  rukom oči zaklopiti." <p><br/>
<p> I Jakov krene iz Beer Šebe. Sinovi Izraelovi postave svoga  oca Jakova, svoju djecu i svoje žene u kola što ih je faraon  poslao da ga prevezu. <p><br/>
<p> Uzmu sa sobom svoje blago i dobra što ih bijahu stekli  u zemlji kanaanskoj te stignu Jakov i sve njegovo potomstvo u  Egipat. <p><br/>
<p> Sa sobom je u Egipat poveo svoje sinove i unuke, svoje  kćeri i kćeri svojih sinova, sve svoje potomstvo. <p><br/>
<p> Ovo su imena Izraelaca - Jakova i njegovih potomaka -  koji su stigli u Egipat: Jakovljev prvorođenac Ruben. <p><br/>
<p> Rubenovi  sinovi: Henok, Falu, Hesron i Karmi. <p><br/>
<p> Sinovi Šimunovi: Jemuel, Jamin, Ohad, Jakin, Sohar i Šaul, sin Kanaanke. <p><br/>
<p> Sinovi Levijevi:  Geršon, Kehat i Merari. <p><br/>
<p> Sinovi Judini: Er, Onan, Šela, Peres  i Zerah. Er i Onan umrli su u zemlji kanaanskoj. Peresovi sinovi  bili su Hesron i Hamul. <p><br/>
<p> Sinovi Jisakarovi: Tola, Fuva, Jašub  i Šimron. <p><br/>
<p> Sinovi Zebulunovi: Sered, Elon i Jahleel. <p><br/>
<p> To  su sinovi koje je Lea imala s Jakovom u Padan Aramu i još kćerka  Dina. U svemu je, dakle, imao sinova i kćeri trideset i troje. <p><br/>
<p> Sinovi Gadovi: Sifjon, Hagi, Šuni, Esbon, Eri, Arodi  i Areli. <p><br/>
<p> Sinovi Ašerovi: Jimna, Jišva, Jišvi, Berija i sestra  im Serah. Sinovi Berijini: Heber i Malkiel. <p><br/>
<p> To su bili potomci  Zilpe, koju je Laban darovao svojoj kćeri Lei. Ona je tako rodila  Jakovu šesnaest duša. <p><br/>
<p> Sinovi Jakovljeve žene Rahele: Josip i Benjamin. <p><br/>
<p> Josipu  su se u egipatskoj zemlji rodili Manaše i Efrajim. Rodila mu  ih je kći onskog svećenika Poti-Fere. <p><br/>
<p> Sinovi Benjaminovi:  Bela, Beker, Ašbel, Gera, Naaman, Ehi, Roš, Mupim, Hupim i Ard. <p><br/>
<p> To su bili potomci Rahelini koje je rodila Jakovu - u svemu  njih četrnaest. <p><br/>
<p> Danov je sin Hušim. <p><br/>
<p> Sinovi Naftalijevi: Jahseel,  Guni, Jeser i Šilem. <p><br/>
<p> To su bili potomci Bilhe, koju je Laban  dao svojoj kćeri Raheli. Ona je Jakovu rodila sedam potomaka. <p><br/>
<p> Tako je sve Jakovljeve čeljadi što je od njega poteklo  i u Egipat doselilo - ne uključujući žena Jakovljevih sinova  - u svemu šezdeset i šest osoba. <p><br/>
<p> I k tome dva sina Josipova  što su mu se rodila u Egiptu. Prema tome, sve čeljadi Jakovljeva  doma što se naseli u Egiptu bijaše sedamdeset duša. <p><br/>
<p> Izrael posla Judu naprijed k Josipu da se pred njim pojavi  u Gošenu. Kad stignu u gošenski kraj, <p><br/>
<p> Josip upregne svoja  kola i zaputi se u Gošen - u susret svome ocu Izraelu. Stupivši  preda nj, pade mu oko vrata i dugo je tako plakao. <p><br/>
<p> Onda Izrael  reče Josipu: "Sada, pošto sam rođenim očima vidio da si još živ, mogu umrijeti." <p><br/>
<p> Zatim Josip reče svojoj braći i očevoj obitelji: "Otići  ću i obavijestiti faraona; reći ću mu: 'Moja braća i obitelj  moga oca, koji su bili u zemlji kanaanskoj, došli su k meni. <p><br/>
<p> Oni su ljudi pastiri, uvijek su se bavili stočarstvom; dotjerali  su sa sobom svoja stada i sve što im pripada.' <p><br/>
<p> Tako, kad  vas faraon pozove i zapita: 'Čime se bavite?' <p><br/>
<p> odgovorite:  'Ljudi smo, sluge tvoje, koji se od početka do sad bavimo stočarstvom;  i mi i naši preci', tako da se možete naseliti u gošenskom kraju.  Svi su, naime, pastiri Egipćanima mrski." <p><br/>
<p> Ode, dakle, Josip te obavijesti faraona: "Moj otac i moja  braća stigoše sa svojim ovcama i govedima i sa svime što imaju  iz zemlje kanaanske, i eno ih u gošenskom kraju." <p><br/>
<p> I uzevši  petoricu između svoje braće, uvede ih faraonu. <p><br/>
<p> Onda faraon  zapita njegovu braću: "Čime se bavite?" Odgovore faraonu: "Tvoje  su sluge stočari, baš kao što su bili naši preci. <p><br/>
<p> Došli smo  da potražimo kratak boravak u ovoj zemlji", rekoše faraonu, "jer  je nestalo paše za stada tvojih slugu, strašna glad pritište  kanaansku zemlju. Dopusti da se tvoje sluge nastane u gošenskom  kraju." <p><br/>
<p> [5a] Faraon reče Josipu: [6b] "Neka se, dakle, nastane  u gošenskom kraju. A ako znaš da među njima ima prikladnih, postavi  ih za nadglednike moga osobnog blaga." [5b] Tako, kad Jakov i njegovi sinovi stigoše u Egipat i kad  faraon, kralj egipatski, to ču, reče Josipu: "Budući da su tvoj  otac i tvoja braća došli k tebi, <p><br/>
<p> [6a] egipatska ti je zemlja na  raspolaganju: smjesti svoga oca i svoju braću u najboljem kraju." <p><br/>
<p> Josip onda dovede svoga oca Jakova faraonu. Jakov blagoslovi  faraona. <p><br/>
<p> A faraon upita Jakova: "Koliko ti je godina?" <p><br/>
<p> Jakov  odgovori faraonu: "Godina moga lutalačkog življenja ima stotina  i trideset. Malo ih je i nesretne su bile godine moga života;  ne dostižu brojem godine življenja na zemlji mojih otaca." <p><br/>
<p> Poslije  toga Jakov se oprosti s faraonom i ode od njega. <p><br/>
<p> Tako Josip nastani svoga oca i svoju braću davši im u  vlasništvo najljepši kraj egipatske zemlje, u kraju Ramsesovu, kako je faraon naredio. <p><br/>
<p> A Josip opskrbi hranom svoga oca, svoju braću i svu očevu  obitelj sve do najmanjega. <p><br/>
<p> Nigdje nije bilo hrane jer je pritisla strašna glad:  izmuči ona i zemlju egipatsku i zemlju kanaansku. <p><br/>
<p> Josip pobra  sav novac što se nalazio u zemlji egipatskoj i zemlji kanaanskoj  u zamjenu za žito koje se prodavalo i odnese novac u faraonov  dvor. <p><br/>
<p> Kad je nestalo novca u zemlji egipatskoj i zemlji kanaanskoj, svi Egipćani dođu k Josipu te mu reknu: "Daj nam kruha! Zašto  da pomremo pred tvojim očima? Novca više nema." <p><br/>
<p> Josip odgovori:  "Predajte svoju stoku pa ću vam dati žita u zamjenu za stoku  kad je novca nestalo." <p><br/>
<p> Tako su oni dovodili svoju stoku Josipu, a Josip im davaše kruh u zamjenu za konje, za sitnu i krupnu  stoku i za magarad. Tako ih je one godine opskrbljivao kruhom  u zamjenu za sve njihovo blago. <p><br/>
<p> Kad je ona godina prošla, dođu k njemu i druge godine  te mu reknu: "Ne možemo sakriti od svoga gospodara: novca je  nestalo, blaga su već ustupljena gospodaru; drugo ništa ne preostaje  da gospodaru ustupimo nego sebe i svoje oranice. <p><br/>
<p> Zašto da  uništimo na tvoje oči i sebe i svoje zemlje? Uzmi i nas i naše  zemlje u zakup za kruh, i tako ćemo zajedno sa svojom zemljom  postati faraonovi kmetovi; daj sjemena da preživimo: da ne izginemo  i da nam oranice ne postanu pustoš!" <p><br/>
<p> Tako Josip steče faraonu u posjed sve egipatske oranice, jer je svaki Egipćanin, kako ih pritisnu glad, prodao svoje  njive. Tako je zemlja postala faraonovo vlasništvo, <p><br/>
<p> a narod  od jednog kraja Egipta do drugoga njegovim robljem. <p><br/>
<p> Jedino  nije preuzeo svećeničkih imanja, jer je faraon davao svećenicima  određeni dio, i tako su živjeli od prihoda što im ga je faraon  davao. Stoga nisu prodali svojih imanja. <p><br/>
<p> Onda Josip reče svijetu: "Budući da sam danas za faraona  prekupio i vas i vašu zemlju, evo vam sjeme pa zasijte zemlju. <p><br/>
<p> A kad bude pobiranje ljetine, faraonu ćete davati jednu petinu, dok će četiri petine ostajati vama: za zasijavanje polja, za  hranu vama i onima koji su u vašim domovima i za hranu vašoj  djeci." <p><br/>
<p> Oni odgovore: "Život si nam spasio! Mi smo zahvalni  svome gospodaru što možemo biti faraonovi robovi." <p><br/>
<p> Tako Josip  napravi za Egipat zemljišni zakon koji i danas vrijedi: petina  pripada faraonu; jedino svećenička imanja nisu prešla faraonu. <p><br/>
<p> Izraelci se nastaniše u zemlji egipatskoj, u kraju gošenskom;  u njem stekoše vlasništvo; bijahu rodni i broj im se veoma umnoži. <p><br/>
<p> U zemlji egipatskoj poživje Jakov sedamnaest godina. Tako  je duljina Jakovljeva života iznosila sto četrdeset i sedam godina. <p><br/>
<p> A kad se približi vrijeme Izraelu da umre, pozva svoga sina  Josipa te mu reče: "Ako mi želiš ugoditi, stavi svoju ruku pod  moje stegno kao jamstvo svoje odanosti meni: nemoj me sahraniti  u Egiptu! <p><br/>
<p> Kad legnem dolje sa svojim ocima, prenesi me iz  Egipta gore i sahrani me u njihovu grobnicu!" "Učinit ću kako  si rekao", odgovori. <p><br/>
<p> "Zakuni mi se!" - reče. I on mu se zakle.  Tada se Izrael duboko prignu na uzglavlju. <p><br/>
<p> Poslije nekog vremena jave Josipu: "Eno ti je otac obolio."  Nato on uzme sa sobom svoja dva sina, Manašea i Efrajima. <p><br/>
<p> Kad  Jakovu rekoše: "Evo ti je došao sin Josip", Izrael skupi svoje  snage i sjede na postelju. <p><br/>
<p> Reče Jakov Josipu: "Bog Svemožni, El Šadaj, objavi mi se u Luzu, u zemlji kanaanskoj; blagoslov  mi dade, <p><br/>
<p> a potom mi reče: 'Učinit ću te rodnim i mnogobrojnim, učinit ću da postaneš skup naroda, a tvome potomstvu poslije  tebe dat ću ovu zemlju u posjed zauvijek.' <p><br/>
<p> Sad, oba tvoja  sina što su ti se rodila u zemlji egipatskoj, prije nego sam  ja stigao k tebi u Egipat, neka budu moji - Efrajim i Manaše  neka budu moji kao i Ruben i Šimun! <p><br/>
<p> A djeca što su ti se rodila  poslije njih neka ostanu tvoja; a u svom nasljedstvu neka se  zovu po imenu svoje braće. <p><br/>
<p> Kad sam se, naime, vraćao iz Padana, na moju žalost, tvoja  majka Rahela umrije na putovanju u kanaansku zemlju, tek u maloj  udaljenosti od Efrate. Sahranio sam je ondje uz put u Efratu, sadašnji Betlehem." <p><br/>
<p> Opazivši Izrael Josipove sinove, zapita: "Tko su ovi?" <p><br/>
<p> Josip odgovori svome ocu: "Sinovi su to moji koje mi je Bog  dao ovdje." "Dovedi mi ih da ih blagoslovim", reče. <p><br/>
<p> Izraelu  oči oslabile od starosti, nije vidio. Zato mu privede sinove, a on ih poljubi i zagrli. <p><br/>
<p> Potom Izrael reče Josipu: "Nisam  očekivao da ću još ikada vidjeti tvoje lice; kad, evo, Bog mi  dade da vidim i tvoje potomke." <p><br/>
<p> Josip ih tada skine s njegovih  koljena i duboko se, sve do zemlje, nakloni. <p><br/>
<p> Nato ih uze Josip obojicu - Efrajima svojom desnicom, Izraelu nalijevo, a Manašea svojom ljevicom, Izraelu nadesno  - te ih k njemu primače. <p><br/>
<p> Ali Izrael ispruži svoju desnicu  i stavi je na Efrajimovu glavu, premda je bio mlađi, a svoju  ljevicu na glavu Manašeovu - tako je držao ruke unakrst - iako  je Manaše bio prvorođenac. <p><br/>
<p> Tako je davao svoj blagoslov Josipu  govoreći:  "Bog, čijim su putovima hodili oci moji Abraham i Izak, Bog, koji mi je pastir bio otkako postah pa do danas, <p><br/>
<p> anđeo koji me od svakog zla izbavljao - djecu ovu neka blagoslovi! Neka se ime moje i mojih pređa Abrahama i Izaka po njima spominje! U mnoštva se mnogobrojna po zemlji razmnožili!" <p><br/>
<p> Kad je Josip vidio da je njegov otac položio desnicu  na Efrajimovu glavu, njegovim se očima to učini krivo; zato posegne  za rukom svoga oca da je pomakne s Efrajimove glave na glavu  Manašeovu. <p><br/>
<p> "Ne tako, oče moj," reče Josip svome ocu, "jer  ovo je prvorođenac; zato stavi desnicu na njegovu glavu!" <p><br/>
<p> Ali  njegov otac to odbije rekavši: "Znam ja, sine moj, znam; i od  njega će postati narod i bit će velik. Ali njegov mlađi brat  bit će veći od njega, a njegovo će potomstvo biti mnoštvo." <p><br/>
<p> Onoga ih, dakle, dana blagoslovi rekavši: "Vama nek' se Izrael blagoslivlja govoreći: Kao što je Efrajimu i Manašeu, nek' i tebi Bog učini!" Tako stavi Efrajima pred Manašea. <p><br/>
<p> Poslije Izrael reče Josipu: "Ja ću, evo, naskoro umrijeti;  no Bog će biti s vama i opet vas dovesti u zemlju vaših otaca. <p><br/>
<p> A tebi ostavljam Šekem, nešto više nego tvojoj braći, što  sam ga svojim mačem i lukom osvojio od Amorejaca." <p><br/>
<p> Jakov zatim sazva svoje sinove te reče: "Skupite se da vam  kažem što će vas snaći u kasnije vrijeme: <p><br/>
<p> Okupite se, čujte, sinovi Jakovljevi, čujte oca svoga Izraela! <p><br/>
<p> Ti Rubene, moj prvorođenče, snaga ti si moja, prvenac moje muškosti. Ističeš, se ponosom, snagom se ističeš, <p><br/>
<p> no, poput vode nabujao, nećeš više imati prvenstva, jer na ležaj oca svog se pope, moj tad oskvrnu krevet. <p><br/>
<p> Šimun i Levi braća su prava! Mačevi im oruđe nasilja. <p><br/>
<p> Na njihova vijećanja ja ne silazio, u njihovim zborovima udjela ne imao! U srdžbi su svojoj ljude ubijali; u obijesti bikove sakatili. <p><br/>
<p> Prokleta im srdžba, jer je prežestoka! Prokleta im obijest, jer je preokrutna! Razdijelit ću ih po Jakovu, Izraelom raspršiti. <p><br/>
<p> Judo! Tvoja braća slavit će te; svagda ti je šaka na šiji dušmana, sinci oca tvoga tebi će se klanjat. <p><br/>
<p> Judo, laviću mali! Plijenom si se, sine, udebljao; poput lava, poput lavice legao potrbuške! Tko bi ga dražiti smio? <p><br/>
<p> Od Jude žezlo se kraljevsko, ni palica vladalačka od nogu njegovih udaljiti neće dok ne dođe onaj kome pripada - kome će se narodi pokoriti. <p><br/>
<p> Svog magarca za lozu privezuje, mlado magarice svoje za čokot. U vinu on kupa svoju odjeću svoju halju u krvi od grožđa. <p><br/>
<p> Oči su mu od vina mutne, zubi bjelji od mlijeka. <p><br/>
<p> Zebulun će stanovati uz obalu morsku, luka spasa bit će brodarima, uz bok njegov Sidon će ležati. <p><br/>
<p> Jisakar je koščat magarac polegao među ogradama. <p><br/>
<p> Vidje da je odmor ugodan, a zemlja lijepa, te leđa svoja pod teret podmetnu i na tlaku pristade. <p><br/>
<p> Dan će narod svoj suditi kao svako pleme Izraelovo. <p><br/>
<p> Nek' Dan zmija bude na putu, guja pokraj staze što će konja za zglob ujesti, i njegov konjik nauznak će pasti. <p><br/>
<p> U spas tvoj se, Jahve, uzdam! <p><br/>
<p> Gada će pljačkat razbojnici, pljačkom će im za petama biti. <p><br/>
<p> U Ašera bit će hrane, poslastica za kraljeve. <p><br/>
<p> Naftali je košuta lakonoga koja krasnu lanad mladi. <p><br/>
<p> Josip je stablo plodno, plodno stablo kraj izvora, grane svoje grana preko zida. <p><br/>
<p> Strijelci njega saletjeli, strijeljali ga, opljačkali. <p><br/>
<p> Ali luk mu čvrst ostaje, mišice mu ojačale, rukom Jakog Jakovljeva, imenom Pastira, Stijene Izraela, <p><br/>
<p> Bogom, Ocem tvojim, koji ti pomaže, Svesilnim koji te blagoslivlje blagoslovom ozgo sa nebesa, blagoslovom ozdo iz dubina, blagoslovom iz svih prsa, iz svih utroba! <p><br/>
<p> Blagoslovom klasja i cvjetova, blagoslovom drevnih brda, želja vječnih brežuljaka - nek' se oni spuste na Josipa, između braće posvećenog! <p><br/>
<p> Benjamin je vuk grabežljivi, lovinu on jutrom jede, a navečer plijen dijeli." <p><br/>
<p> Sve su to Izraelova plemena - dvanaest ih na broj - i  to im je otac rekao kad ih je blagoslivljao; svakoga je od njih  blagoslovio njegovim blagoslovom. <p><br/>
<p> Poslije toga im dade ovu naredbu: "Naskoro ću se pridružiti  svojim precima. Sahranite me kraj mojih otaca, <p><br/>
<p> u spilji što  se nalazi na polju Efrona, Hetita, u spilji na polju Makpeli, nasuprot Mamri, u zemlji kanaanskoj. To je ona koju je Abraham  kupio s poljem od Hetita Efrona za mjesto sahranjivanja. <p><br/>
<p> Ondje  je sahranjen Abraham i njegova žena Sara; sahranjeni su ondje  Izak i njegova žena Rebeka; ondje sam ja sahranio Leu. <p><br/>
<p> Polje  i spilja na njemu kupljeni su od Hetita." <p><br/>
<p> Kad je Jakov tako naputio svoje sinove, povuče noge natrag  na postelju te izdahnu - pridruži se svojim precima. <p><br/>
<p> Josip se baci na oca, suzama mu oblije lice, izljubi ga. <p><br/>
<p> Poslije  toga Josip naredi liječnicima koji su se nalazili u njegovoj  službi da mu oca balzamiraju, i oni balzamiraše Izraela. <p><br/>
<p> Trebalo  je četrdeset dana: toliko, naime, traje balzamiranje. Sedamdeset  su ga dana Egipćani oplakivali. <p><br/>
<p> A kad je prošlo vrijeme oplakivanja, Josip reče onima u dvoru faraonovu: "Učinite mi milost i prenesite  faraonu ovo: <p><br/>
<p> Moj me otac zakleo govoreći: 'Kad umrem, sahrani  me u grob koji sam sebi pripravio u zemlji kanaanskoj!' Dopusti  mi da odem gore i sahranim oca, a onda ću se vratiti." <p><br/>
<p> Faraon  odgovori: "Otiđi gore i sahrani svoga oca kako si mu se zakleo." <p><br/>
<p> Tako Josip ode da sahrani oca. S njim su pošli i svi faraonovi  službenici - odličnici njegova dvora i svi dostojanstvenici egipatske  zemlje; <p><br/>
<p> sva Josipova obitelj, njegova braća i očeva porodica.  Jedino su u gošenskom kraju ostala njihova djeca, njihove ovce  i goveda. <p><br/>
<p> S njim su išla i kola i konjanici: bila je to vrlo  duga povorka. <p><br/>
<p> Stigavši u Goren Haatad, s onu stranu Jordana, održaše  ondje veliko i svečano naricanje. Josip održa sedmodnevnu žalost  za ocem. <p><br/>
<p> Kad su stanovnici te zemlje, Kanaanci, vidjeli tugovanje  u Goren Haatadu, rekoše: "To ti je svečano naricanje Egipćana!"  Zato nazovu to mjesto Abel-Misrajim. Nalazi se s onu stranu Jordana. <p><br/>
<p> Jakovljevi sinovi učine kako im je naredio otac: <p><br/>
<p> odnesu  ga u zemlju kanaansku te ga sahrane u spilji na polju Makpeli  kod Mamre, polju što ga je Abraham kupio od Hetita Efrona za  sahranjivanje. <p><br/>
<p> Pošto je sahranio svoga oca, Josip se vrati u Egipat  - on, njegova braća i svi koji su s njim išli da mu oca pokopaju. <p><br/>
<p> Kad su Josipova braća vidjela da im je otac umro, rekoše:  "Što ako je Josip na nas ljut i pokuša uzvratiti nam za sve zlo  koje smo mi njemu nanijeli?" <p><br/>
<p> Stoga poruče Josipu ovako: "Pred  svoju smrt tvoj je otac naredio: <p><br/>
<p> 'Ovako recite Josipu: Oprosti  braći svojoj zlo i grijeh što su onako okrutno prema tebi postupili.'  Oprosti, dakle, uvredu slugama Boga svoga oca!" Na te riječi  Josip brizne u plač. <p><br/>
<p> Tada sama njegova braća dođu k njemu, bace se preda nj  te mu reknu: "Evo nas k tebi da budemo tvoji robovi!" <p><br/>
<p> Josip  im odvrati: "Ne bojte se! TÓa zar sam ja namjesto Boga! <p><br/>
<p> Osim  toga, iako ste vi namjeravali da meni naudite, Bog je bio ono  okrenuo na dobro: da učini što se danas zbiva - da spasi život  velikom narodu. <p><br/>
<p> Zato se ne bojte! Ja ću se brinuti za vas  i za vašu djecu." Tako ih je smirio ljubeznim riječima. <p><br/>
<p> Josip ostane u Egiptu zajedno s rodom svojim i očevim.  Poživje Josip stotinu i deset godina. <p><br/>
<p> Tako je Josip gledao  Efrajimovu djecu do trećeg koljena; a rađala se djeca i Makiru, Manašeovu sinu, na Josipovim koljenima. <p><br/>
<p> Napokon reče Josip  svojoj braći: "Ja ću, evo, naskoro umrijeti. Ali će se Bog, zacijelo, sjetiti vas i odvesti vas iz ove zemlje u zemlju što ju je pod  zakletvom obećao Abrahamu, Izaku i Jakovu." <p><br/>
<p> Tada Josip zakune  Izraelove sinove: "Bog će se vas doista sjetiti, i tada ponesite  moje kosti odavde!" <p><br/>
<p> Josip umrije kad mu bijaše sto i deset godina; balzamiraše  ga i u Egiptu položiše u lijes. <p><br/>
</body></html>
