<!doctype html> <html> <body>
<p> Alina omukisa omuntu atatambulira mu kuteesa kw'ababi, Newakubadde okuyimirira mu kkubo ly'abo abalina ebibi, Newakubadde okutuula ku ntebe y'abanyooma.<p><br/>
<p> Naye amateeka ga Mukama ge gamusanyusa; Era mu mateeka ge mw'alowooleza emisana n'ekiro.<p><br/>
<p> Naye alifaanana ng'omuti ogwasimbibwa okumpi n'ensulo ez'amazzi, Ogubala emmere yaagwo mu ntuuko zaayo, Era amalagala gaagwo tegawotoka; Na buli ky'akola, akiweerwako omukisa.<p><br/>
<p> Ababi si bwe batyo; Naye bali ng'ebisusunku, empewo bye zifuumuula.<p><br/>
<p> Ababi kyebaliva balema okuyimirira mu musango, Newakubadde abalina ebibi mu kkuŋŋaaniro ly'abatuukirivu.<p><br/>
<p> Kubanga Mukama amanyi ekkubo ly'abatuukirivu: Naye ekkubo ly'ababi liribula.<p><br/>
<p> Kiki ekibagugumusizza ab'amawanga, N'abantu kiki ekibalowoozesezza ekitaliimu?<p><br/>
<p> Bakabaka ab'ensi beeteeseteese, N'abafuga bateesezza ebigambo wamu, Ku Mukama ne ku Masiya we nga boogera nti<p><br/>
<p> Ka tumenyemenye enjegere zaabwe, Tusuule wala emigwa gyabwe.<p><br/>
<p> Atuula mu ggulu aliseka, Mukama alibaduulira.<p><br/>
<p> Mu biro biri alibagamba mu busungu bwe, Alibateganya mu kiruyi kye ekingi:<p><br/>
<p> Naye naateeka kabaka wange Ku lusozi lwange olutukuvu Sayuuni.<p><br/>
<p> Ekiragiro ndikibuulira: Mukama yaŋŋamba nti Ggwe oli mwana wange; Leero nkuzadde.<p><br/>
<p> Onsabe nze, nange ndikuwa amawanga okubeera obusika bwo, N'ensonda ez'ensi okubeera amatwale go.<p><br/>
<p> Olibimenya n'omuggo ogw'ekyuma; Olibyasayasa ng'entamu ey'omubumbi. <p><br/>
<p> Kale kaakano mubeere n'amagezi, mmwe bakabaka: Muyige, mmwe abasala omusango gw'ensi. <p><br/>
<p> Muweereze Mukama n'okutya, Era musanyuke n'okukankana. <p><br/>
<p> Munywegere omwana, aleme okusunguwala, nammwe ne mubula mu kkubo, Kubanga obusungu bwe bulibuubuuka mangu. Balina omukisa bonna abamweyuna ye.<p><br/>
<p> Mukama, abalabe bange nga beeyongedde! Abagolokoka okunnumba bangi. <p><br/>
<p> Bangi aboogera ku mmeeme yange Nti Talina kuyambwa mu Katonda. (Seera) <p><br/>
<p> Naye ggwe, Mukama, oli ngabo enkuuma; Ekitiibwa kyange, era ayimiriza omutwe gwange.<p><br/>
<p> N'eddoboozi lyange, nkoowoola Mukama, Naye anziramu okuva ku lusozi lwe olutukuvu. (Seera) <p><br/>
<p> Naagalamira ne nneebaka; Ne nzuukuka; kubanga Mukama ye ankuuma.<p><br/>
<p> Siritya bukumi bwa bantu, Abaneetooloola okunnumba. <p><br/>
<p> Golokoka, ai Mukama: ondokole, ai Katonda wange: Kubanga wakuba abalabe bange bonna ku ttama, Wamenya amannyo g'ababi. <p><br/>
<p> Obulokozi buli eri Mukama: Omukisa gwo gubeere ku bantu bo. (Seera)<p><br/>
<p> Onziremu bwe nkukaabira, ai Katonda ow'obutuukirivu bwange; Wansumulula bwe nnali mu nnaku; Onsaasire, ompulire okusaba kwange.<p><br/>
<p> Mmwe abaana b'abantu, mulituusa wa okukyuusa ekitiibwa kyange mu nsonyi? Mulituusa wa okwagala ebitaliimu, n'okugoberera eby'obulimba? (Seera)<p><br/>
<p> Naye mutegeere nga Mukama yeeterekedde atya Katonda: Mukama anaawuliranga bwe nnaamukoowoolanga.<p><br/>
<p> Muyimirire nga mutya, muleme okwonoona: Mulowooze mu mutima gwammwe ku kitanda kyammwe, musiriikirire. (Seera)<p><br/>
<p> Muweeyo sadaaka ez'obutuukirivu, Era mwesige Mukama.<p><br/>
<p> Waliwo bangi aboogera nti Ani alitulaga ekintu ekirungi? Mukama, ggwe oyimuse omusana ogw'amaaso go ku ffe.<p><br/>
<p> Otadde essanyu mu mutima gwange, okusinga ery'omu kyengera ky'emmere n'omwenge gwabwe.<p><br/>
<p> Mu butatya naagalamiranga ne nneebaka: Kubanga ggwe wekka, Mukama, ontuusa mu mirembe.<p><br/>
<p> Wulira ebigambo byange, ai Mukama, Osseeyo omwoyo eri ebirowoozo byange.<p><br/>
<p> Wulira eddoboozi ly'okukaaba kwange, Kabaka wange, era Katonda wange: Kubanga nkusaba ggwe.<p><br/>
<p> Ai Mukama, buli nkya onoowuliraaga eddoboozi lyange; Buli nkya naalongoosanga okusaba kwange gy'oli, ne ntunula.<p><br/>
<p> Kubanga toli Katonda asanyusibwa obubi: Ebitasaana tebiituulenga gy'oli.<p><br/>
<p> Abeenyumiriza tebaayimirirenga mu maaso go: Okyawa bonna abakola, ebitali bituukirivu.<p><br/>
<p> Olizikiriza aboogera eby'obulimba: Mukama akyawa omuntu atta n'alimbalimba.<p><br/>
<p> Naye ku lwange mu bungi bw'ekisa kyo naayingiranga mu nnyumba yo: Mu kukutya naasinzanga nga njolekera yeekaalu yo entukuvu.<p><br/>
<p> Ontwale, ai Mukama, mu butuukirivu bwo olw'abalabe bange; Ongololere ekkubo lyo mu maaso gange.<p><br/>
<p> Kubanga tewali bwesigwa mu mimwa gyabwe: Omwoyo gwabwe bubi busa: Omumiro gwabwe ye ntaana eyasaamiridde; Beegonza n'olulimi lwabwe. <p><br/>
<p> Obasseeko omusango, ai Katonda; Bagwe olw'okuteesa kwabwe bo: Obasindike mu kwonoona kwabwe okungi; Kubanga bakujeemedde ggwe. <p><br/>
<p> Naye bonna abeesiga ggwe basanyukenga, Bayoogaanenga mu ssanyu bulijjo, kubanga ggwe obakuuma: Era abaagala erinnya lyo basanyukirenga mu ggwe. <p><br/>
<p> Kubanga oliwa omutuukirivu omukisa; Ai Mukama, olimwetoolooza ekisa ng'engabo.<p><br/>
<p> Ai Mukama; tonnenya mu busungu bwo, So tombuulirira mu kiruyi kyo ekibuubuuka.<p><br/>
<p> Onsaasire, ai Mukama; kubanga mpotokedde ddala: Ai Mukama, omponye; kubanga amagumba gange geeraliikiridde.<p><br/>
<p> Era n'emmeeme yange yeeraliikiridde nnyo: Naawe, ai Mukama, olituusa wa?<p><br/>
<p> Komawo, ai Mukama, ondokole emmeeme yange: Omponye olw'ekisa kyo:<p><br/>
<p> Kubanga tewali akujuukirira mu kufa: Ani alikwebaliza mu magombe?<p><br/>
<p> Okusinda kwange kunkooyezza; Buli kiro nkulukusa ekiriri kyange; Ekitanda kyange nkitobya n'amaziga.<p><br/>
<p> Eriiso lyange likulukuse olw'okunakuwala; Likaddiye olw'abalabe bange bonna.<p><br/>
<p> Muveewo we ndi, mwenna abakola ebitali bituukirivu; Kubanga Mukama awulidde eddoboozi ly'okukaaba kwange.<p><br/>
<p> Mukama awulidde okwegayirira kwange; Mukama anakkirizanga okusaba kwange. <p><br/>
<p> Abalabe bange bonna baliswazibwa, balyeraliikirira nnyo: Balidda ennyuma, baliswazibwa mangu.<p><br/>
<p> Ai Mukama, Katonda wange, neesiga ggwe: Ondokole eri abo bonna abangoba, omponye:<p><br/>
<p> Aleme okutaagula emmeeme yange ng'empologoma, Okugitaagulataagula, nga tewali anamponya.<p><br/>
<p> Ai Mukama, Katonda wange, oba nga nakola bwe ntyo; Oba nga obutali butuukirivu buli mu mikono gyange;<p><br/>
<p> Oba nga namuwalana obubi eyali n'emirembe gye ndi; (Nedda, naye nawonya eyali omulabe wange obwereere:)<p><br/>
<p> Ankyawa ayigganye emmeeme yange, agituukeko: Anninnyirire obulamu bwange wansi mu ttaka, Asse ekitiibwa kyange mu nfuufu. (Seera)<p><br/>
<p> Golokoka, ai Mukama, mu busungu bwo, Weesimbe ku bukambwe obw'abalabe bange: Era onzuukukire; walagira omusango.<p><br/>
<p> Era ekkuŋŋaaniro ery'amawanga likwetooloole: Okomewo waggulu okubafuga<p><br/>
<p> Mukama aweereza omusango amawanga: Osale omusango gwange, ai Mukama, olw'obutuukiriw bwange n'amazima gange agali mu nze.<p><br/>
<p> Singa obubi obw'ababi buweddewo, naye abatuukirivu ggwe obanyweze: Kubanga Katonda ow'obutuukirivu ageza emitima n'emmeeme. <p><br/>
<p> Engabo yange eri ne Katonda, Alokola abalina omutima ogw'amazima. <p><br/>
<p> Katonda ye musazi w'emisango omutuukirivu, Era ye Katonda alina obusungu buli lunaku. <p><br/>
<p> Omuntu bw'atakyuka, aliwagala ekitala kye; Aleeze omutego gwe, aguteeseteese. <p><br/>
<p> Era amuteekeddeteekedde ebintu ebitta; Emisaale gye agiteekako omuliro. <p><br/>
<p> Laba, alina olubuto olw'obubi; Weewaawo, eggwako lye lye ttima, era azadde obulimba. <p><br/>
<p> Yakola obunnya, yabusima, Era agudde mu lusalosalo lwe yakola. <p><br/>
<p> Ettima lye liriddira ku mutwe gwe ye, N'ekyejo kye kirituuka ku bwezinge bwe. <p><br/>
<p> Neebazanga Mukama olw'obutuukirivu bwe: Naayimbanga okutendereza erinnya lya Mukama ali waggulu ennyo.<p><br/>
<p> Ai Mukama, Mukama waffe, Erinnya lyo nga ddungi nnyo mu nsi zonna! Ggwe eyateeka ekitiibwa kyo ku ggulu.<p><br/>
<p> Mu kamwa k'abawere n'abayonka wanyweza amaanyi, Olw'abalabe bo, Olyoke osirise omulabe n'oyo awalana eggwanga.<p><br/>
<p> Bwe ndowooza eggulu lyo, omulimu gw'engalo zo, Omwezi n'emmunyeenye, bye walagira;<p><br/>
<p> Omuntu kye kiki, ggwe okumujjukira, Oba omwana w'omuntu, ggwe okumujjira?<p><br/>
<p> Kubanga wamukola okubulako akatono okuba nga Katonda, Era omussaako engule ey'ekitiibwa n'ettendo.<p><br/>
<p> Wamufuza emirimu egy'emikono Wateeka ebintu byonna wansi w'ebigere bye:<p><br/>
<p> Endiga zonna n'ente, Era n'ensolo ez'omu nsiko;<p><br/>
<p> Ennyonyi eza waggulu, n'ebyennyanja ebiri mu nnyanja, Buli kintu ekiyita mu makubo ag'ennyanja.<p><br/>
<p> Ai Mukama, Mukama waffe, Erinnya lyo nga ddungi nnyo mu nsi zonna!<p><br/>
<p> Neebazanga Mukama n'omutima gwange gwonna; Naayolesanga ebikolwa byo eby'ekitalo byonna.<p><br/>
<p> Naasanyukanga naajagulizanga mu ggwe: Naayimbanga okutendereza erinnya lyo, ggwe ali waggulu ennyo.<p><br/>
<p> Abalabe bange bwe badda ennyuma, Beesittala ne bazikirira mu maaso go.<p><br/>
<p> Kubanga ggwe wayamba ensonga yange n'ebigambo byange; Watuula ku ntebe, ng'osala omusango ogw'ensonga.<p><br/>
<p> Waboggolera amawanga, wazikiriza ababi, Wasangula erinnya lyabwe emirembe n'emirembe.<p><br/>
<p> Abalabe baweddewo, baviibwamu emirembe egitaggwaawo; N'ebibuga bye wamenya. Era n'ekijjukizo kyabyo kizikiridde.<p><br/>
<p> Naye Mukama abeererawo emirembe egitaggwaawo: Ateeseteese entebe ye okusala omusango.<p><br/>
<p> Naye alisala omusango ogw'ensi zonna mu butuukirivu, Aliwa omusango amawanga mu mazima.<p><br/>
<p> Era Mukama anaabeeranga kigo ekiwanvu eri abayigganyizibwa, Ekigo ekiwanvu mu biro eby'ennaku; <p><br/>
<p> N'abo abamanyi erinnya lyo baneesiganga ggwe; Kubanga ggwe, Mukama, tonnabaleka abakunoonya. <p><br/>
<p> Muyimbe okutendereza Mukama, atuula mu Sayuuni: Mubuulire ebikolwa bye mu bantu. <p><br/>
<p> Kubanga oyo avunaana omusaayi abajjukira: Teyeerabira kukaaba kw'abaavu. <p><br/>
<p> Onsaasire, ai Mukama; Laba okubonaabona kwange kwe bankola abankyaye, Ggwe annyimusa ku miryango egy'olumbe; <p><br/>
<p> Ndyoke njolesenga ettendo lyo lyonna: Mu miryango egy'omuwala wa Sayuuni Naasanyukiranga obulokozi bwo. <p><br/>
<p> Amawanga gagudde mu bunnya bwe baasima: Mu kyambika kye baatega ekigere kyabwe mwelukwatiddwa: <p><br/>
<p> Mukama yeetegeezezza, atuukirizza omusango: Omubi akwatibwa mu mirimu gy'emikono gye. (Kiggayoni. Seera <p><br/>
<p> Ababi balidda mu magombe. Ge mawanga gonna ageerabira Katonda. <p><br/>
<p> Kubanga abaavu tebeerabirwenga ennaku zonna, So essuubi ery'abawombeefu teriibulenga emirembe gyonna. <p><br/>
<p> Golokoka, ai Mukama; abantu balemenga okuwangula: Amawanga gasalirwe omusango mu maaso go. <p><br/>
<p> Obatiise, ai Mukama: Amawanga geetekeere nga bantu buntu. (Seera)<p><br/>
<p> Kiki ekikuyimirizisizza ewala, ai Mukama? Kiki ekikwekwesezza mu biro eby'ennaku?<p><br/>
<p> Mu malala ag'omubi omwavu ayigganyizibwa nnyo: Bakwatibwe mu nkwe ze baateesa.<p><br/>
<p> Kubanga omubi yeenyumiriza olw'okwegomba kw'omutima gwe, N'omukodo yeegaana, era anyooma Mukama.<p><br/>
<p> Omubi mu malala ag'amaaso ge ayogera nti Talivunaana. Ebirowoozo bye byonna nti Tewali Katonda.<p><br/>
<p> Amakubo ge makakanyavu ennaku zonna; Emisango gyo giri waggulu nnyo gy'atayinza kugirabira: Abalabe be bonna abasooza.<p><br/>
<p> Ayogera mu mutima gwe nti Sirisagaasagana: Okutuusa emirembe gyonna siriraba nnaku.<p><br/>
<p> Akamwa ke kajjudde okukolima n'okulimba n'okujooga: Wansi w'olulimi lwe waliwo ettima n'obutali butuukirivu:<p><br/>
<p> Atuula mu mateegero ag'ebyalo: Mu bwekweko atta abatalina misango: Amaaso ge agatunuuliza ku munafu mu kyama.<p><br/>
<p> Yeekweka mu tteegero ng'empologoma mu mpuku yaayo: Yeekisa okukwata omwavu: Akwatira ddala omwavu, ng'amuwalulira mu kyambika kye. <p><br/>
<p> Akutama, akootakoota, Abasajja be ab'amaanyi ne basuula abanafu. <p><br/>
<p> Ayogera mu mutima gwe nti Katonda yeerabidde: Akweka amaaso ge; tagenda kukiraba. <p><br/>
<p> Golokoka, ai Mukama; ai Katonda oyimuse omukono gwo: Teweerabira mwavu. <p><br/>
<p> Lwaki omubi okunyoomanga Katonda, N'okwogera mu mutima gwe nti Tolivunaana? <p><br/>
<p> Walaba; kubanga otunuulira ettima n'obukyayi, okussaako omukono gwo: Omunafu yeewaayo gy'oli; Wabanga omubeezi w'abo abataliiko kitaabwe. <p><br/>
<p> Menya omukono gw'omubi; Omuntu omubi onoonyeze ddala obubi bwe okutuusa obutabusangamu. <p><br/>
<p> Mukama ye kabaka emirembe n'emirembe: Amawanga gazikiridde mu nsi ye. <p><br/>
<p> Mukama, wawulira abawombeefu kye bayagala: Onooteekateekanga omutima gwabwe, onoowulizanga okutu kwo: <p><br/>
<p> Okusalira omusango abataliiko kitaabwe n'abajoogebwa. Omuntu, ye w'omu nsi, aleke okubeera n'entiisa.<p><br/>
<p> Mukama gwe nneesiga: Mugamba mutya emmeeme yange nti Ddukira ku lusozi lwammwe ng'ennyonyi?<p><br/>
<p> Kubanga, laba, ababi batega omutego, Bateekateeka akasaale ku lugoye, Balasize mu nzikiza abalina omutima ogw'amazima.<p><br/>
<p> Oba nga emisingi girizikirizibwa, Kiki omutuukirivu ky'ayinza okukola?<p><br/>
<p> Mukama ali mu yeekaalu ye entukuvu, Mukama, entebe ye eri mu ggulu; Amaaso ge galaba abaana b'abantu, ebikowe bye bibakema.<p><br/>
<p> Mukama akema abatuukirivu: Naye omubi n'oyo ayagala eby'amaanyi emmeeme ye ebakyawa.<p><br/>
<p> Ku babi anaatonnyesanga ebyambika; Omuliro n'ekibiriiti n'empewo ezookya binaabeeranga omugabo ogw'ekikompe kyabwe.<p><br/>
<p> Kubanga Mukama mutuukirivu; ayagala eby'obutuukirivu: Abalina omwoyo ogw'amazima baliraba amaaso ge.<p><br/>
<p> Yamba, Mukama; kubanga atya Katonda aggwaawo; Kubanga abakkiriza bakendeera mu baana b'abantu.<p><br/>
<p> Boogera ebitaliimu buli muntu ne munne: Boogera n'emimwa eginyumiriza n'emitima ebiri:<p><br/>
<p> Mukama alimalawo emimwa gyonna eginyumiriza, N'olulimi olwogera ebikulu:<p><br/>
<p> Aboogedde nti N'olulimi lwaffe tuliwangula; Emimwa gyaffe gye gyaffe: atufuga ye ani?<p><br/>
<p> Olw'okunyagibwa kw'abaavu, olw'okusinda kw'abanafu, Kaakano naagolokoka, Mukama bw'ayogera; Naamuteeka mu mirembe gwe basooza.<p><br/>
<p> Ebigambo bya Mukama bye bigambo ebirongoofu; Nga ffeeza egezebwa mu kyoto ku nsi, Erongoosebwa emirundi omusanvu.<p><br/>
<p> Onoobakuumanga, ai Mukama, Onoobawonyanga mu mirembe gino ennaku zonna.<p><br/>
<p> Ababi batambula ku njuyi zonna, Obugwagwa bwe bugulumizibwanga mu baana b'abantu.<p><br/>
<p> Olituusa wa, ai Mukama, okunneerabiranga emirembe gyonna? Olituusa wa okunkisanga amaaso go?<p><br/>
<p> Ndituusa wa okuteesanga mu mmeeme yange, Nga ndaba ennaku mu mutima gwange obudde okuziba? Alituusa wa omulabe wange okugulumizibwanga ku nze?<p><br/>
<p> Lowooza onziremu, ai Mukama Katonda wange: Yakira amaaso gange, nneme okwebaka okufa;<p><br/>
<p> Omulabe wange alemenga okwogera nti Mmuwangudde: Abankyawa balemenga okujaguza nga nsagaasagana.<p><br/>
<p> Naye nneesize okusaasira kwo; Omutima gwange gunaasanyukiranga obulokozi bwo:<p><br/>
<p> Naayimbiranga Mukama, Kubanga ankoledde obulungi obungi.<p><br/>
<p> Omusirusiru ayogedde mu mutima gwe nti Siwali Katonda. Bavunze, bakoze ebikolwa eby'obugwagwa; Siwali akola obulungi.<p><br/>
<p> Mukama yatunuulira ng'ayima mu ggulu abaana b'abantu, Okulaba nga waliwo abaategeera, Abaanoonya Katonda.<p><br/>
<p> Bonna bakyamye; boonoonese empitambi wamu; Siwali akola obulungi, newakubadde n'omu.<p><br/>
<p> Bonna abakola obutali butuukirivu tebalina magezi? Abalya abantu bange nga bwe balya emmere, So tebakoowoola Mukama.<p><br/>
<p> Eri baalina obuti bungi : Kubanga Katonda ali mu mirembe gy'abatuukirivu.<p><br/>
<p> Mukwasa ensonyi okuteesa kw'omwavu, Kubanga Mukama kye kiddukiro kye:<p><br/>
<p> Singa obulokozi bwa Isiraeri buvudde mu Sayuuni! Mukama bw'alizzaayo obusibe obw'abantu be, Yakobo n'alyoka asanyuka, Isiraeri alijaguza.<p><br/>
<p> Mukama, anaatuulanga mu weema yo ye ani? Anaabeeranga ku lusozi lwo olutukuvu ye ani?<p><br/>
<p> Oyo atambulira mu bugolokofu, era akola obutuukirivu, Era ayogera eby'amazima mu mutima gwe.<p><br/>
<p> Atawaayiriza n'olulimi lwe, So mukwano gwe tamukola bubi, So takkiriza kibi ku muliraanwa we.<p><br/>
<p> Amaaso ge ganyooma omubi; Naye abatya Mukama abassaamu ekitiibwa. Bw'alayira ne bw'afiirwa takyuka.<p><br/>
<p> Atawolera bintu bye magoba. So taweebwa mpeera ku atalina musango. Oyo akola ebyo taasagaasaganenga emirembe gyonna.<p><br/>
<p> Onkuume, ai Katonda: kubanga nkwesiga ggwe.<p><br/>
<p> ŋŋambye Mukama nti Ggwe oli Mukama wange: Sirina bulungi bwonna awatali ggwe.<p><br/>
<p> Abatukuvu abali mu nsi, Abo be basinga obulungi, be nsanyukira essanyu lyange lyonna.<p><br/>
<p> Okunakuwala kwabwe kunaayongerwangako abo abawaanyisa Mukama olwa katonda Omulala: Esaddaaka zaabwe ez'okunywa ez'omusaayi ssiiziwengayo. So ssiitwalenga mannya gaabwe mu mimwa gyange.<p><br/>
<p> Mukama gwe mugabo ogw'obusika bwange n'ogw'ekikompe kyange: Gwe okuuma ebyange.<p><br/>
<p> Emigwa ginguddeko mu bifo ebirungi; Mazima nnina obusika obulungi.<p><br/>
<p> Neebazanga Mukama, anteeserezza ebigambo: Mazima, emmeeme yange enjigiriza mu biseera eby'ekiro.<p><br/>
<p> Mukama mmutadde mu maaso gange bulijjo. Kubanga ye ali ku mukono gwange ogwa ddyo, sirisagaasagana.<p><br/>
<p> Omutima gwange kyeguva gusanyuka n'ekitiibwa kyange kijaguza: Era n'omubiri gwange gunaabeeranga mu mirembe. <p><br/>
<p> Kubanga tolireka mmeeme yange mu magombe; So toliganya Omutukuvu wo okulaba okuvunda. <p><br/>
<p> Onondaganga ekkubo ery'obulamu: Gy'oli waliwo essanyu erituukirira; Mu mukono gwo ogwa ddyo mwe muli ebisanyusa emirembe n'emirembe.<p><br/>
<p> Wulira ensonga ey'obutuukirivu, ai Mukama, lowooza okukaaba kwange; Tega okutu owulire okusaba kwange, okutava mu mimwa egy'obukuusa.<p><br/>
<p> Omusango gwange guve w'oli; Amaaso go gatunuulire obutuukirivu.<p><br/>
<p> Wagezaako omutima gwange; wajja gye ndi ekiro; Wankema, n'otolaba kigambo; Mmaliridde akamwa kange obutayonoonanga.<p><br/>
<p> Mu bikolwa by'abantu, olw'ekigambo eky'emimwa gyo Neekuumanga mu makubo ag'abantu abalina ekyejo<p><br/>
<p> Olugendo lwange lwanywera mu makubo go, Ebigere byange tebiseereranga.<p><br/>
<p> Nkukoowodde, kubanga ggwe ononziramu, ai Katonda: Ontegere okutu kwo, ompulire bye njogera.<p><br/>
<p> Laga ekisa kyo eky'ekitalo, ggwe alokola abakwesiga, Mu abo ababagolokokerako, n'omukono gwo ogwa ddyo.<p><br/>
<p> Onkuume ng'emmunye ey'eriiso, Onkise mu kisiikirize eky'ebiwawaatiro byo,<p><br/>
<p> Mu babi abannyaga, Mu balabe bange abaagala okunzita, abanzingiza. <p><br/>
<p> Babikkiddwa amasavu gaabwe: N'akamwa kaabwe boogera eby'amalala. <p><br/>
<p> Kaakano batuzingizizza mu bigere byaffe: Bakaliriza amaaso gaabwe okutusuula wansi. <p><br/>
<p> Afaanana ng'empologoma eyaayaanira omuyiggo gwayo, Era ng'omwana gw'empologoma ogw'ekisa we guteegera. <p><br/>
<p> Golokoka, ai Mukama, Omuyimirire mu maaso, omumegge wansi: Omponye emmeeme yange eri omubi n'ekitala kyo; <p><br/>
<p> Eri abantu n'omukono gwo, ai Mukama, Eri abantu ab'ensi, abalina omugabo gwabwe mu bulamu buno, N'olubuto lwabwe olujjuza obugagga bwo: Banyiye abaana, N'ebintu byabwe ebisigalawo babirekera abaana baabwe. <p><br/>
<p> Nze amaaso go ndigalaba mu butuukirivu: Ndimatira bwe ndizuukuka n'ekifaananyi kyo.<p><br/>
<p> Nkwagala ggwe, ai Mukama, amaanyi gange.<p><br/>
<p> Mukama lwe lwazi lwange, era kye kigo kyange, era ye andokola; Katonda wange, olwazi lwange olunywevu, oyo gwe ŋŋenda okwesiganga; Engabo yange, n'ejjembe ery'obulokozi bwange, ekigo kyange ekigulumivu.<p><br/>
<p> Naakoowoolanga Mukama, asaanira okutenderezebwa: Bwe nnaalokokanga bwe ntyo mu balabe bange.<p><br/>
<p> Emigwa egy'okufa gyansiba, N'ebitaba eby'obutatya Katonda byantiisa.<p><br/>
<p> Emigwa egy'emagombe gyanneetooloola: Emitego egy'olumbe gyankwasa.<p><br/>
<p> Mu nnaku zange ne nkoowoola Mukama, Ne mpita Katonda wange: N'awulira eddoboozi lyange mu yeekaalu ye, Ne bye nnakaabira mu maaso ge ne bituuka mu matu ge.<p><br/>
<p> Ensi n'eryoka ekankana n'esagaasagana, Era n'emisingi gy'ensozi ne gikankana ne ginyeenyezebwa, Kubanga asunguwadde.<p><br/>
<p> Omukka ne gunyooka mu nnyindo ze, N'omuliro ne guva mu kamwa ke ne gulya: Ne gukoleeza amanda.<p><br/>
<p> Era n'eggulu n'alikutamya, n'akka; N'ekizikiza ekinene ne kiba wansi w'ebigere bye. <p><br/>
<p> Ne yeebagala kerubi n'abuuka: Era n'abuuka mangu ku biwaawaatiro eby'empewo. <p><br/>
<p> Ekizikiza n'akifuula eky'okwekwekamu, eweema ye emwetoolodde; Ekizikiza eky'amazzi, ebire ebikutte eby'omu ggulu. <p><br/>
<p> Mu kumasamasa okuli mu maaso ge ebire bye ebikutte ne biyita, Ne waba amayinja ag'omuzira n'amanda ag'omuliro. <p><br/>
<p> Era Mukama n'abwatuka mu ggulu N'oyo ali waggulu ennyo n'aleeta eddoboozi lye; Ne waba amayinja ag'omuzira n'amanda ag'omuliro. <p><br/>
<p> N'alasa obusaale bwe n'abasaasaanya; N'alasa enjota nnyingi n'abeeraliikiriza. <p><br/>
<p> Ensalosalo ez'amazzi ne ziryoka zirabika, Emisingi gy'ensi ne gyeruka, Mu kunenya kwo, ai Mukama, Mu kibuyaga ow'omukka ogw'ennyindo zo, <p><br/>
<p> Yatuma okuva waggulu, n'antwala; N'ampalula mu mazzi amangi. <p><br/>
<p> Yamponya eri mulabe wange ow'amaanyi, N'eri abo abankyawa, kubanga bansinza amaanyi nze. <p><br/>
<p> Banjijira ku lunaku olw'akabi kange: Naye Mukama ye yannyweza. <p><br/>
<p> Era n'anfulumya mu kifo ekigazi; Yamponya, kubanga yansanyukira. <p><br/>
<p> Mukama yampa empeera ng'obutuukirivu bwange bwe bwali; Ng'emikono gyange bwe giri emirungi, bw'ansasudde. <p><br/>
<p> Kubanga nakwata amakubo ga Mukama, Ne ssireka Katonda wange n'obubi. <p><br/>
<p> Kubanga emisango gye gyonna gyali mu maaso gange, So amateeka ge saagaggyaawo gye ndi. <p><br/>
<p> Era nali eyatuukirira gy'ali. Ne nneekuuma mu bubi bwange. <p><br/>
<p> Mukama kyavudde ansasula, ng'obutuukirivu bwange bwe buli, Emikono gyange nga bwe giri emirungi mu maaso ge. <p><br/>
<p> Eri ow'ekisa oneeraga ow'ekisa; Eri eyatuukirira oneeraganga eyatuukirira; <p><br/>
<p> Eri omulongoofu oneeraganga omulongoofu; N'eri omukakanyavu oneeraganga aziyiza. <p><br/>
<p> Kubanga onoolokolanga abantu abajoogebwa; Naye amaaso ag'amalala onoogatoowazanga. <p><br/>
<p> Kubanga ggwe olikoleeza ettabaaza yange. Mukama Katonda wange alimulisa mu kizikiza kyange. <p><br/>
<p> Kubanga mu kubeerwa kwo nnumba ekibiina; Era mu kuyamba kwa Katonda wange mbuuka ekigo. <p><br/>
<p> Katonda, ekkubo lye lyatuukirira: Ekigambo kya Mukama kyakettebwa; Oyo ye ngabo y'abo bonna abamwesiga. <p><br/>
<p> Kubanga ani Katonda, wabula Mukama? Era ani olwazi, wabula Katonda waffe? <p><br/>
<p> Katonda ansibya amaanyi, Era atuukiriza ekkubo lyange. <p><br/>
<p> Afuula ebigere byange ng'eby'empeewo: Era angulumiza mu bifo byange ebya waggulu. <p><br/>
<p> Anjigiriza engalo zange okulwana; Emikono gyange ne gireega omutego ogw'ekikomo. <p><br/>
<p> Era ompadde engabo ey'obulokozi bwo: N'omukono gwo ogwa ddyo gumpaniridde, N'obuwombeefu bwo bungulumizizza. <p><br/>
<p> Ongaziyirizza ekkubo ery'ebigere byange, N'ebisinziiro byange tebiseereranga. <p><br/>
<p> Ndigoberera abalabe bange, ne mbatuukako: So ssirikomawo nga tebannazikirizibwa. <p><br/>
<p> Ndibafumitira ddala ne batayinza kuyimuka: Baligwa wansi w'ebigere byange. <p><br/>
<p> Kubanga onsibye amaanyi ag'okulwana: Obafukamizza mu maaso gange abannyimukirako. <p><br/>
<p> Era abalabe bange obakyusizza amabega gaabwe gye ndi, Ndyoke nzikirize abankyawa. <p><br/>
<p> Baakoowoola, naye tewaali mulokozi: Baakoowoola Mukama, naye n'atabaddamu. <p><br/>
<p> Ne ndyoka mbasekulasekula ng'enfuufu etwalibwa empewo: Ne mbasuula ng'ebitosi eby'omu nguudo. <p><br/>
<p> Omponyezza mu kuyomba kw'abantu; Onfudde omutwe gw'amawanga; Abantu be ssaamanyanga balimpeereza. <p><br/>
<p> Bwe baliwulira ebigambo byange, ne balyoka baŋŋondera: Bannaggwanga balinjeemulukukira. <p><br/>
<p> Bannaggwanga baliggwaawo, Baliva mu bifo byabwe eby'okwekwekamu nga bakankana. <p><br/>
<p> Mukama mulamu; olwazi lwange atenderezebwe; Era agulumizibwe Katonda ow'obulokozi bwange : <p><br/>
<p> Ye Katonda ampalanira eggwanga Era awangula amawanga ngafuge. <p><br/>
<p> Amponya eri abalabe bange: Weewaawo, ongulumiza ku abo abannyimukirako: Ondokola eri omuntu ow'ekyejo <p><br/>
<p> Kyennaavanga nkwebaza ggwe, ai Mukama, mu mawanga, Naayimbanga okutendereza erinnya lyo. <p><br/>
<p> Obulokozi bukulu bw'awa kabaka we; Era amukolera eby'ekisa oyo gwe yasiiga amafuta, Dawudi n'ezzadde lye, emirembe n'emirembe.<p><br/>
<p> Eggulu lyogera ekitiibwa kya Katonda: N'ebbanga libuulira emirimu gy'emikono gye.<p><br/>
<p> Omusana gugamba ebigambo omusana, N'ekiro kiraga amagezi ekiro.<p><br/>
<p> Siwali bigambo newakubadde olulimi; Eddoboozi lyabyo teriwulikika.<p><br/>
<p> Okuyigiriza kwabyo kubunye mu nsi zonna, N'ebigambo byabyo okutuuka ku nkomerero y'ensi. Abiteekeddemu enjuba eweema,<p><br/>
<p> Eri ng'awasa omugole ng'ava mu nju ye, Era esanyuka ng'ow'amaanyi okuyita mu lugendo lwayo.<p><br/>
<p> Evaayo ku nkomerero y'eggulu, Ne yeetooloola okutuuka ku nkomerero yaalyo: So tewali kintu ekikwekebwa mu kwokya kwayo.<p><br/>
<p> Etteeka lya Mukama lyatuukirira, erikomyawo emmeeme: Okutegeeza kwa Mukama kunywevu, okuwa abasirusiru amagezi.<p><br/>
<p> Okuyigiriza kwa Mukama kwabutuukirivu, okusanyusa omutima: Ekiragiro kya Mukama kirongoofu, ekyakira amaaso.<p><br/>
<p> Entiisa ya Mukama nnungi, ya lubeerera emirembe gyonna: Emisango gya Mukama gya mazima, gya butuukirivu ddala: <p><br/>
<p> Bisaanira okubiyaayaanira okusinga ezaabu, era n'ezaabu ennyingi ennungi: Biwoomerera okusinga omubisi gw'enjuki n'ebisenge byagwo. <p><br/>
<p> Era ebyo bye birabula omuddu wo: Mu kubyekuuma mulimu empeera ennene. <p><br/>
<p> Ani ayinza okukebera ebyonoono bye? Onnongoose mu bibi ebikisibwa. <p><br/>
<p> Era ne mu by'amalala oziyize omuddu wo; Bireme okumpangula: bwe ntyo bwe nnaabanga eyatuukirira, So omusango ogw'okwonoona okunene tegulinsinga. <p><br/>
<p> Ebigambo eby'omu kamwa kange n'okulowooza okw'omu mutima gwange bisiimibwe mu maaso go, Ai Mukama, olwazi lwange, era omununuzi wange.<p><br/>
<p> Mukama akuddemu ku lunaku olw'okunakuwala; Erinnya lya Katonda wa Yakobo likugulumizenga waggulu;<p><br/>
<p> Akuweerezenga okubeerwa mu kifo ekitukuvu, Akuwenga amaanyi agava mu Sayuuni;<p><br/>
<p> Ajjukirenga bye wawaayo byonna, Akkirizenga ssaddaaka yo enjokye; (Seera)<p><br/>
<p> Akuweenga omutima gwo kye gwagala, Atuukirizenga okuteesa kwo kwonna.<p><br/>
<p> Tunaawangulanga mu bulokozi bwo, Ne mu linnya lya Katonda waffe tunaawanikanga ebendera zaffe: Mukama atuukirizenga by'osaba byonna.<p><br/>
<p> Kaakano mmanyi nga Mukama alokola oyo gwe yasiiga amafuta; Alimuddamu ng'ayima mu ggulu lye ettukuvu N'obulokozi obuwonya obw'omukono gwe ogwa ddyo.<p><br/>
<p> Abalala beesiga amagaali, n'abalala beesiga embalaasi: Naye ffe tunaayogeranga erinnya lya Mukama Katonda waffe.<p><br/>
<p> Bakutamye bo ne bagwa: Naye ffe tugolokose, ne tuyimirira.<p><br/>
<p> Lokola, Mukama: Kabaka atuddemu bwe tukoowoola.<p><br/>
<p> Kabaka anaasanyukiranga amaanyi go, ai Mukama; N'obulokozi bwo ng'anaabujagulizanga nnyo!<p><br/>
<p> Omuwadde omutima gwe kye gwagala, So tomummye emimwa gye kye gisabye. (Seera)<p><br/>
<p> Kubanga omusisinkanye n'eby'omukisa eby'obulungi: Omuteekako ku mutwe gwe engule ey'ezaabu ennungi.<p><br/>
<p> Yakusaba obulamu, n'obumuwa; Era n'ennaku ennyingi ez'emirembe n'emirembe.<p><br/>
<p> Ekitiibwa kye kingi mu bulokozi bwo: Ekitiibwa n'obukulu obimussaako.<p><br/>
<p> Kubanga omuteekawo okuba omukisa omungi emirembe gyonna: Omusanyusa essanyu mu maaso go.<p><br/>
<p> Kubanga kabaka yeesiga Mukama, N'olw'ekisa ky'oyo ali waggulu ennyo taasagaasaganenga.<p><br/>
<p> Omukono gwo gulituuka ku balabe bo bonna: Omukono gwo ogwa ddyo gulituuka ku abo abakukyawa.<p><br/>
<p> Olibafaananya ng'ekikoomi ekyaka mu biro eby'obusungu bwo. Mukama alibamira mu kiruyi kye, N'omuliro gulibalya. <p><br/>
<p> Ebibala byabwe olibizikiriza ku nsi, N'ezzadde lyabwe mu baana b'abantu. <p><br/>
<p> Kubanga baakuteeseza obubi: Baasala olukwe, lwe bataayinza kukola. <p><br/>
<p> Kubanga olibazza ennyuma, Oliteekateeka engoye zo ez'omutego ku maaso gaabwe. <p><br/>
<p> Ogulumizibwenga, ai Mukama, mu maanyi go: Tulyoke tuyimbenga tutenderezenga obuyinza bwo.<p><br/>
<p> Katonda wange, Katonda wange, kiki ekikundesezza? Lwaki okubeera ewala obutanzibira, obutawulira bigambo eby'okukaaba kwange?<p><br/>
<p> Ai Katonda wange, nkoowoola emisana, naawe n'otoddamu; Era n'ekiro, so ssisirika.<p><br/>
<p> Naye ggwe oli mutukuvu, Ggwe atuula mu matendo ga Isiraeri.<p><br/>
<p> Bajjajja baffe baakwesiganga ggwe: Beesiganga, naawe n'obawonya.<p><br/>
<p> Baakukoowoolanga ggwe, ne bawonyezebwanga: Baakwesiganga ggwe, ne batakwasibwanga nsonyi.<p><br/>
<p> Naye nze ndi lusiriŋŋanyi, so ssiri muntu; Abasajja gwe bavuma, n'abantu gwe banyooma.<p><br/>
<p> Bonna abandaba bansekerera ne banduulira: Bansooza n'emimwa gyabwe, banyeenya omutwe, nga boogera nti<p><br/>
<p> Yeeweeyo eri Mukama; ye amulokole: Amuwonye, kubanga amusanyukira.<p><br/>
<p> Naye ggwe wanziya mu lubuto lwa mmange: Ggwe wanneesiza bwe nnali nga nkyali ku mabeere ga mmange. <p><br/>
<p> Neeyuna ggwe okuva mu kuzaalibwa kwange: Ggwe oli Katonda wange okuva mu lubuto lwa mmange. <p><br/>
<p> Tombeera wala; kubanga akabi kali kumpi; Kubanga tewali anannyamba. <p><br/>
<p> Zisseddume nnyingi zinneetoolodde: Zisseddume ez'amaanyi ez'e Basani zinzingizizza. <p><br/>
<p> Banjasamidde akamwa kaabwe, Ng'empologoma etaagulataagula ewuluguma. <p><br/>
<p> Nfukibwa ng'amazzi, N'amagumba gange gonna gasowose. Omutima gwange guli ng'obubaane; Gusaanuuse wakati mu byenda byange. <p><br/>
<p> Amaanyi gange gakaliridde ng'olugyo; N'olulimi lwange lwegatta n'emba zange; Era ondeese mu nfuufu ey'okufa. <p><br/>
<p> Kubanga embwa zinneetoolodde: Ekibiina ky'abo abakola obubi bantaayizizza; Bampummudde engalo zange n'ebigere byange. <p><br/>
<p> Nnyinza okubala amagumba gange gonna; Bantunuulira, banvulumulira amaaso: <p><br/>
<p> Bagabana ebyambalo byange, Ne bakuba akalulu ku lugoye lwange: <p><br/>
<p> Naye tobeera wala, ai Mukama: Ai ggwe annyamba, yanguya okunzibira. <p><br/>
<p> Wonya emmeeme yange eri ekitala; Ne kaganzi kange eri amaanyi g'embwa: <p><br/>
<p> Ondokole mu kamwa k'empologama; Era ne mu mayembe g'embogo wanziramu. <p><br/>
<p> Naabuuliranga erinnya lyo eri baganda bange: Wakati mu kibiina naakutenderezanga. <p><br/>
<p> Mmwe abatya Mukama, mumutenderezenga; Mmwe mwenna ezzadde lya Yakobo, mumugulumizenga; Mumutyenga mmwe mwenna ezzadde lya Isiraeri. <p><br/>
<p> Kubanga teyanyooma so teyakyawa nnaku z'oyo anakuwala; So teyamukisa amaaso ge; Naye bwe yamukoowoola, n'awulira. <p><br/>
<p> Mu ggwe mwe muva ettendo lyange mu kibiina ekinene: Ndisasula obweyamo bwange mu maaso g'abo abamutya. <p><br/>
<p> Abawombeefu balirya ne bakkuta: Balitendereza Mukama abamunoonya: Omutima gwammwe gubeerenga mulamu emirembe gyonna. <p><br/>
<p> Enkomerero zonna ez'ensi zirijjukira ne zikyukira Mukama: N'ebika byonna eby'amawanga birisinza mu maaso go. <p><br/>
<p> Kubanga obwakabaka bwa Mukama: Naye ye afuga amawanga. <p><br/>
<p> Abagevvu bonna ab'ensi balirya ne basinza: N'abo abakka mu nfuufu balimufukaamirira, Ye atayinza kuwonya mmeeme ye okufa. <p><br/>
<p> Ezzadde lirimuweereza; Kiribuulirwa ku Mukama okutuusa ku mirembe egigenda okujja. <p><br/>
<p> Balijja ne babuulira obutuukirivu bwe Eri abantu abalizaalibwa, nga ye abukola:<p><br/>
<p> Mukama ye musumba wange; seetaagenga:<p><br/>
<p> Angalamiza mu ddundiro ery'omuddo omuto: Antwala ku mabbali ag'amazzi amateefu.<p><br/>
<p> Akomyawo emmeeme yange: Annuŋŋamya mu makubo ag'obutuukirivu ku lw'erinnya lye.<p><br/>
<p> Era newakubadde nga ntambulira mu kiwonvu eky'ekisiikirize eky'olumbe, Siritya kabi konna; kubanga ggwe oli nange: Oluga lwo n'omuggo gwo bye binsanyusa.<p><br/>
<p> Onteekerateekera emmeeza mu maaso g'abalabe bange: Onsiize amafuta ku mutwe; ekikompe kyange kiyiwa.<p><br/>
<p> Obulungi n'ekisa tebiiremenga kugenda nange ennaku zonna ez'obulamu bwange: Nange naatuulanga mu nnyumba ya Mukama okutuusa ku nnaku nnyingi.<p><br/>
<p> Ensi ya Mukama, n'okujjula kwayo; Ensi zonna, n'abo abazituulamu.<p><br/>
<p> Kubanga yagisimba ku nnyanja, Yaginyweza ku mazzi amangi.<p><br/>
<p> Ani alirinnya ku lusozi lwa Mukama? Era ani aliyiminira mu kifo kye ekitukuvu?<p><br/>
<p> Oyo alina emikono emirungi, n'omutima omulongoofu; Atayimusanga mmeeme ye eri ebitaliimu, So teyalayiriranga bwereere.<p><br/>
<p> Oyo anaaweebwanga Mukama omukisa, Era n'obutuukirivu anaabuweebwanga Katonda ow'obulokozi bwe.<p><br/>
<p> Egyo gye mirembe gy'abo abamunoonya, Abanoonya amaaso go, ai Katonda wa Yakobo. (Seera)<p><br/>
<p> Muyimuse emitwe gyammwe, mmwe enzigi; Nammwe muyimuke, mmwe bawankaaki abataggwaawo: Ne kabaka ow'ekitiibwa anaayingira.<p><br/>
<p> Kabaka ow'ekitiibwa ye ani? Mukama ow'amaanyi ow'obuyinza Mukama ow'obuyinza mu kulwana.<p><br/>
<p> Muyimuse emitwe gyammwe, mmwe enzigi; Kale, mugiyimuse, mmwe bawankaaki abataggwaawo: Ne Kabaka ow'ekitiibwa anaayingira. <p><br/>
<p> Kabaka oyo ow'ekitiibwa ye ani? Mukama ow'eggye, Oyo ye Kabaka ow'ekitiibwa. (Seera)<p><br/>
<p> Gy'oli, ai Mukama, nnyimusiza emmeeme yange.<p><br/>
<p> Ai Katonda wange, naakwesiganga ggwe, Toŋŋanya kukwatibwa nsonyi; Abalabe bange tobaganya kumpangula.<p><br/>
<p> Era siwali akulindirira anaakwatibwanga ensonyi: Abo banaakwatibwanga ensonyi abasala enkwe ez'obwereere.<p><br/>
<p> Ondage amakubo go, ai Mukama; Onjigirize empenda zo.<p><br/>
<p> Onnuŋŋamye mu mazima go, onjigirize; Kubanga ggwe oli Katonda ow'obulokozi bwange; Ggwe gwe nnindirira obudde okuziba.<p><br/>
<p> Jjukira, ai Mukama, okusaasira kwo okulungi n'ekisa kyo; Kubanga byaliwo edda n'edda lyonna.<p><br/>
<p> Tojjukira bibi bya buvubuka bwange, newakubadde ebyonoono byange: Onjijukire ng'ekisa kyo bwe kiri, Olw'obulungi bwo, ai Mukama.<p><br/>
<p> Mukama ye mulungi era wa mazima: Kyanaavanga ayigiriza ekkubo abalina ebibi.<p><br/>
<p> Abawombeefu anaabaluŋŋamyanga mu musango: Era abawombeefu anaabayigirizanga ekkubo lye. <p><br/>
<p> Amakubo gonna aga Mukama kye kisa n'amazima Eri abo abeekuuma endagaano ye n'okutegeeza kwe: <p><br/>
<p> Olw'erinnya lyo, ai Mukama, Onsonyiwe obubi bwange, kubanga bunene. <p><br/>
<p> Omuntu atya Mukama aluwa? Oyo gw'anaayigirizanga mu kkubo ly'anaasiimanga. <p><br/>
<p> Emmeeme ye eneetuulanga mu mirembe; N'ezzadde lye linaasikiranga ensi. <p><br/>
<p> Ekyama kya Mukama kiri mu abo abamutya; Era anaabalaganga endagaano ye. <p><br/>
<p> Amaaso gange gatunuulira Mukama ennaku zonna; Kubanga ye anaggyanga ebigere byange mu kyambika. <p><br/>
<p> Onkyukire, onsaasire; Kubanga ndekeddwa omu ne mbonaabona. <p><br/>
<p> Ennaku ez'omutima gwange zeeyongedde: Kale onziye mu bibonoobono byange. <p><br/>
<p> Lowooza ennaku zange n'okutegana kwange; Era onsonyiwe ebibi byange byonna. <p><br/>
<p> Lowooza abalabe bange, kubanga bangi; Era bankyawa obukyayi obukambwe. <p><br/>
<p> Kale onkuumenga emmeeme yange, omponyenga: Toŋŋanyanga kukwatibwa nsonyi, kubanga nkwesiga ggwe. <p><br/>
<p> Obutuukirivu n'amazima binkuumenga, Kubanga nnindirira ggwe. <p><br/>
<p> Nunula Isiraeri, ai Katonda, Mu bibonoobono bye byonna.<p><br/>
<p> Onsalire omusango, ai Mukama, kubanga natambuliranga mu butuukirivu bwange: Era neesiganga Mukama obutabuusabuusa.<p><br/>
<p> Onkebere, ai Mukama, onkeme; Ongezeeko emmeeme yange n'omutima gwange.<p><br/>
<p> Kubanga ekisa kyo kiri mu maaso gange; Era natambuliranga mu mazima go.<p><br/>
<p> Saatuulanga wamu na bantu abataliimu; So ssiiyingirenga wamu na bakuusakuusa.<p><br/>
<p> Ekibiina ky'abo abakola obubi nkikyawa, So siituulenga wamu na babi.<p><br/>
<p> Naanaabanga mu ngalo zange mu butayonoona; Bwe nneetooloolanga bwe ntyo ekyoto kyo, ai Mukama:<p><br/>
<p> Ndyoke mpulirizenga eddoboozi ery'okwebaza, Njogerenga ku bikolwa byo byonna eby'ekitalo:<p><br/>
<p> Mukama, njagala ekisulo eky'omu nnyumba yo, N'ekifo ekitiibwa kyo kye kituulamu,<p><br/>
<p> Tonoga mmeeme yange wamu n'abalina ebibi, Newakubadde obulamu bwange wamu n'abantu ab'omu nsi: <p><br/>
<p> Emikono gyabwe girimu ettima, N'omukono gwabwe ogwa ddyo gujjudde enguzi. <p><br/>
<p> Naye nze naatambuliranga mu butuukirivu bwange: Onnunule, era onsaasire. <p><br/>
<p> Ekigere kyange kiyimiridde mu kifo ekitereevu: Mu bibiina neebazanga Mukama.<p><br/>
<p> Mukama gwe musana gwange n'obulokozi bwange; gwe nnaatyanga ye ani? Mukama ge maanyi ag'obulamu bwange; anankankanyanga ye ani?<p><br/>
<p> Abakola obubi bwe bannumba okulya omubiri gwange, Be balabe bange era abankyawa, ne beesittala ne bagwa.<p><br/>
<p> Newakubadde ng'eggye lisiisidde okunnwanyisa, Omutima gwange teguutyenga: Newakubadde ng'entalo zimbaddeko, Era ne mu ezo naagumanga omwoyo.<p><br/>
<p> Ekigambo kimu nkisabye Mukama, kye nnaanoonyanga; Okutuulanga mu nnyumba ya Mukama ennaku zonna ez'obulamu bwange, Okutunuuliranga obulungi bwa Mukama, n'okubuuzanga mu yeekaalu ye.<p><br/>
<p> Kubanga ku lunaku olw'okunakuwala alinkuuma mu kyama mu nnyumba ye: Awakwekerwa mu weema ye we alinkisiza; Alinnyimusa ku lwazi.<p><br/>
<p> Ne kaakano omutwe gwange gunaayimusibwa ku balabe bange abanneetoolodde; Era naawaayo mu weema ye ssaddaaka ez'okusanyuka; Naayimbanga, weewaawo, naayimba okutendereza Mukama.<p><br/>
<p> Wulira, ai Mukama, bwe nkaaba n'eddoboozi lyange: Era onsaasire, onziremu.<p><br/>
<p> Bwe wagamba nti Munoonye amaaso gange; omutima gwange gwakugamba nti Amaaso go, Mukama, naaganoonyanga.<p><br/>
<p> Tonkisa amaaso go; Togoba muddu wo mu busungu: Ggwe wabeeranga omubeezi wange; Tonsuula, so tondeka, ai Katonda ow'obulokozi bwange. <p><br/>
<p> Kubanga kitange ne mmange bandese, Naye Mukama ananjijanjabanga. <p><br/>
<p> Onjigirizenga ekkubo lyo, ai Mukama; Era onnuŋŋamyenga mu luwenda olulabika, Olw'abalabe bange. <p><br/>
<p> Tompaayo eri abalabe bange okunkola bye baagala: Kubanga abawaayiriza bangolokokeddeko, n'abo abassa omukka ogw'obukambwe. <p><br/>
<p> Nandizirise, singa sakkiriza okulaba obulungi bwa Mukama mu nsi ey'abalamu. <p><br/>
<p> Lindirira Mukama: Ddamu amaanyi, ogume omwoyo gwo; Weewaawo, lindirira Mukama.<p><br/>
<p> Ggwe, ai Mukama, naakukoowoolanga; Olwazi lwange, togaana kumpulira: Nneme okuba ng'abo abakka mu bunnya, Oba nga ononsiriikirira.<p><br/>
<p> Wulira eddoboozi ery'okwegayirira kwange, bwe nkukaabirira, Bwe nnyimusa emikono gyange eri ekifo ekitukuvu ky'oyogereramu.<p><br/>
<p> Tompalulira wamu n'ababi, N'abo abakola obutali butuukirivu; Aboogera eby'emirembe ne bannaabwe, Naye ettima nga liri mu mitima gyabwe.<p><br/>
<p> Obawe ng'emirimu gyabwe bwe giri era ng'obubi obw'ebikolwa byabwe: Obawe ng'emikono gyabwe bwe gikola; Obasasule bye basaanidde.<p><br/>
<p> Kubanga tebalowooza mirimu gya Mukama, Newakubadde emikono gye bye gikola, Alibamenyaamenya so talibazimba.<p><br/>
<p> Atenderezebwe Mukama, Kubanga awulidde eddoboozi ery'okwegayirira kwange.<p><br/>
<p> Mukama ge maanyi gange era ye ngabo yange; Omutima gwange gwamwesiganga oyo, ne mbeerwa: Omutima gwange kyeguva gusanyuka ennyo; Era naamutenderezanga n'oluyimba lwange.<p><br/>
<p> Mukama ge maanyi gaabwe, Era kye kiddukiro eky'obulokozi eri oyo gwe yasiiga amafuta.<p><br/>
<p> Lokola abantu bo, owenga omukisa ab'obusika bwo: Obaliisenga, obawanirirenga emirembe gyonna.<p><br/>
<p> Mumuwe Mukama, mmwe abaana b'abazira, Mumuwe Mukama ekitiibwa n'amaanyi.<p><br/>
<p> Mumuwe Mukama ekitiibwa erinnya lye kye lisaanira; Mumusinze Mukama mu butuukirivu obuwooma.<p><br/>
<p> Eddoboozi lya Mukama liri ku mazzi: Katonda ow'ekitiibwa abatuka, Ye Mukama, ku mazzi amangi.<p><br/>
<p> Eddoboozi lya Mukama lya maanyi; Eddoboozi lya Mukama lijjudde ekitiibwa.<p><br/>
<p> Eddoboozi lya Mukama limenya emivule; Weewaawo, Mukama amenyaamenya emivule gya Lebanooni.<p><br/>
<p> Era agizinyisa ng'ennyana; Lebanooni ne Siriyoni ng'ennyana y'embogo,<p><br/>
<p> Eddoboozi lya Mukama lyawula ennimi ez'omuliro.<p><br/>
<p> Eddoboozi lya Mukama likankanya eddungu; Mukama akankanya eddungu lya Kadesi.<p><br/>
<p> Eddoboozi lya Mukama lizaaza empeewo, Era likunkumulira ddala amabira, Era mu yeekaalu ye buli kintu kyogera nti Ekitiibwa. <p><br/>
<p> Mukama yatuula nga kabaka ku Mataba; Weewaawo, Mukama atuula nga kabaka emirembe gyonna. <p><br/>
<p> Mukama aliwa amaanyi abantu be; Mukama omukisa gw'aliwa abantu be gye mirembe.<p><br/>
<p> Naakugulumizanga, ai Mukama; kubanga onnyimusizza, N'otobampanguza abalabe bange.<p><br/>
<p> Ai Mukama Katonda wange, Naakukoowoola, naawe n'omponya.<p><br/>
<p> Ai Mukama, walinnyisa emmeeme yange okuva mu magombe: Omponyezza okufa, nneme okukka mu bunnya.<p><br/>
<p> Mumuyimbirenga Mukama nga mumutendereza, mmwe abatukuvu be, N'erinnya lye ettukuvu mulyebazenga.<p><br/>
<p> Kubanga obusungu bwe buyita mangu; Mu kisa kye mwe muli obulamu: Amaziga wozzi gayinza okubeerawo ekiro, Naye essanyu lijja obudde nga bukedde.<p><br/>
<p> Nze bwe nnaweebwa omukisa, ne njogera nti Sirisagaasagana emirembe gyonna.<p><br/>
<p> Ggwe, Mukama, mu kisa kyo wali onywezezza olusozi lwange: N'okisa amaaso go; ne nneeraliikirira.<p><br/>
<p> Ne nkukoowoola ggwe, ai Mukama; Era Mukama ne mwegayirira;<p><br/>
<p> Omusaayi gwange guligasa gutya, bwe ndikka mu bunnya? Enfuufu eneekutenderezanga? eneebuuliranga amazima go? <p><br/>
<p> Wulira, ai Mukama, onsaasire: Mukama, ggwe beera omubeezi wange. <p><br/>
<p> Onfuulidde okunakuwala kwange okuzina; Onziyeeko ebibukutu byange, onnyambazizza essanyu: <p><br/>
<p> Ekitiibwa kyange kiryoke kikuyimbirenga okukutendereza, so kiremenga okusirika. Ai Mukama Katonda wange, naakwebazanga emirembe gyonna.<p><br/>
<p> Ai Mukama, nkwesiga ggwe; nneme okuswazibwanga emirembe gyonna: Ondokole mu butuukirivu bwo.<p><br/>
<p> Ontegere okutu kwo; yanguya okundokola: Obeerenga gye ndi olwazi olw'amaanyi, ennyumba enkomere okumponya,<p><br/>
<p> Kubanga ggwe oli lwazi lwange era ekigo kyange; Kale ku lw'erinnya lyo onkulembere onnuŋŋamye.<p><br/>
<p> Onziye mu kyambika kye banteze enkiso; Kubanga ggwe oli bbugwe wange.<p><br/>
<p> Mpaayo omwoyo gwange mu mukono gwo: Ggwe wannunula, ai Mukama, ggwe Katonda ow'amazima.<p><br/>
<p> Nkyawa abo abalowooza ebigambo eby'obulimba ebitaliimu: Naye neesiga Mukama.<p><br/>
<p> Naasanyukanga, naajaguzanga olw'okusaasira kwo: Kubanga walaba ebibonoobono byange; Wamanya emmeeme yange mu kulaba ennaku:<p><br/>
<p> So tewanziyiza kukwatibwa mukono ogw'omulabe; Ebigere byange wabissa mu kifo ekigazi.<p><br/>
<p> Onsaasire, ai Mukama, kubanga zinsanze: Eriiso lyange liweddemu olw'okunakuwala weewaawo, emmeeme yange n'omubiri gwange. <p><br/>
<p> Kubanga obulamu bwange buyita n'okutegana, n'emyaka gyange giyita n'okusinda. Amaanyi gange gampweddemu olw'okwonoona kwange, n’amagumba gange gakozze. <p><br/>
<p> Ku lw'abalabe bange bonna nfuuse ekivume, Weewaawo, eri abaliraanwa bange ennyo, era nfuuse entiisa eri mikwano gyange: Abandaba mu kkubo ne banziruka. <p><br/>
<p> Nneerabiddwa ng'omufu atalowoozebwa: Nfaanana ng'ekibya ekyatise. <p><br/>
<p> Kubanga nawulira okuwaayiriza kw'abangi, Ensisi yanneetooloola: Bwe baali bateesa ebigambo awamu ku nze, Ne basala amagezi okunziyako obulamu bwange. <p><br/>
<p> Naye nakwesiga ggwe, ai Mukama: Nayogera nti Ggwe Katonda wange. <p><br/>
<p> Entuuko zange ziri mu mukono gwo: Ondokole mu mukono gw'abalabe bange n'abo abanjigganya. <p><br/>
<p> Amaaso go gaakire omuddu wo: Ondokole mu kisa kyo. <p><br/>
<p> Nnemenga okukwatibwa ensonyi, ai Mukama; kubanga nkukoowodde ggwe: Ababi bakwatibwenga era basirikenga mu magombe. <p><br/>
<p> Emimwa egy'obulimba gisiruwalenga; Egyogera ku batuukirivu n'ekyejo, N'amalala n'okunyooma. <p><br/>
<p> Obulungi bwo nga bungi bwe waterekera abo abakutya, Bwe wakolera abakwesiga, mu maaso g'abaana b'abantu! <p><br/>
<p> Gy'oli awakwekebwa w'onoobakisanga enkwe z'abantu: Onoobakuumiranga mu weema mu kyama eri ennimi eziyomba. <p><br/>
<p> Atenderezebwenga Mukama: Kubanga andaze ekisa kye eky'ekitalo mu kibuga ekiriko ekigo. <p><br/>
<p> Nze nayogera nga nnyanguyiriza nti Nzikiridde mu maaso go: Naye wawulira eddoboozi ery'okwegayirira kwange bwe nnakukoowoola. <p><br/>
<p> Kale mumwagalenga Mukama, mwenna abatukuvu be: Mukama awonya abeesigwa, Era asasulira ddala mu bungi akola eby'amalala. <p><br/>
<p> Muddengamu amaanyi, mugumenga omwoyo gwammwe, Mwenna abasuubira mu Mukama.<p><br/>
<p> Aweereddwa omukisa asonyiyiddwa ekyonoono kye n'ekibi kye kikwekeddwa.<p><br/>
<p> Aweereddwa omukisa Mukama gw'atabalira butali butuukirivu. Ne mu mwoyo gwe temuli bukuusa.<p><br/>
<p> Bwe nnasirikanga, amagumba gange gaakaddiwanga, Olw'okukaaba kwange obudde okuziba.<p><br/>
<p> Kubanga emisana n'ekiro omukono gwo gwanzitoowereranga: Amazzi gange ne gakaliranga ng'olw'omusana ogw'ekyeya.(Seera)<p><br/>
<p> Ne nkwatulira ekibi kyange, n'obutali butuukirivu bwange ne ssibukweka: Nayogera nti Mukama naamwatulira ebyonoono byange; Naawe n'onsonyiwa obutali butuukirivu obw'ekibi kyange. (Seera)<p><br/>
<p> Ku lw'ekyo buli atya Katonda akusabenga mu biro by'oyinza okulabikiramu: Mazima mu ntaba ez'amazzi amangi tebalituuka gy'ali.<p><br/>
<p> Oli bwekweko bwange; ononkuumanga mu kulaba ennaku; Ononneetooloozanga ennyimba ez'obulokozi. (Seera)<p><br/>
<p> Naakuyigirizanga naakulanganga mu kkubo ly'onooyitangamu: Naakuteesezanga ebigambo eriiso lyange nga liri ku ggwe.<p><br/>
<p> Temuba nga mbalaasi, n'ennyumbu, ezitalina magezi: Ezigwanira okusibibwa ekyuma n'olukoba okuziziyiza, Awatali ebyo, tezirijja gy'oli. <p><br/>
<p> Ababi banaalabanga ennaku nnyingi: Naye oyo eyeesiga Mukama okusaasirwa kunaamwetooloolanga. <p><br/>
<p> Musanyukire Mukama, mujaguze, mmwe abatuukirivu: Mwogerere waggulu olw'essanyu, mwenna abalina omutima ogw'amazima.<p><br/>
<p> Musanyukire Mukama, mmwe abatuukirivu: Okutendereza kusaanira abalina omwoyo ogw'amazima.<p><br/>
<p> Mumwebaze Mukama n'ennanga: Muyimbe okumutendereza n'ennanga ey'engoye kkumi.<p><br/>
<p> Mumuyimbire oluyimba oluggya; Mukube ennanga n'amagezi n'eddoboozi ddene.<p><br/>
<p> Kubanga ekigambo kya Mukama kigolokofu; N'omulimu gwe gwonna (agukola) mu bwesigwa.<p><br/>
<p> Ayagala obutuukirivu n'amazima: Ensi ejjudde ekisa kya Mukama.<p><br/>
<p> Mu kigambo kya Mukama eggulu lyakolebwa; N'eggye lyamu lyonna (lyakolebwa) n'omukka ogw'akamwake.<p><br/>
<p> Amazzi ag'omu nnyanja agakuŋŋaanya ng'entuumo: Atereka amadubi mu mawanika.<p><br/>
<p> Ensi zonna zityenga Mukama: Bonna abali mu nsi zonna bamukankanirenga.<p><br/>
<p> Kubanga yayogera ne kikolebwa; Yalagira ne kinywera. <p><br/>
<p> Mukama aggyawo okuteesa kw'amawanga: Adibya ebirowoozo by'abantu. <p><br/>
<p> Okuteesa kwa Mukama kunywera ennaku zonna, N'ebirowoozo by'omutima gwe okutuusa emirembe gyonna. <p><br/>
<p> Eggwanga eririna Mukama okuba Katonda waalyo liweereddwa omukisa; Abantu be yalonda okuba obusika bwe ye. <p><br/>
<p> Mukama alengera ng'ayima mu ggulu; Atunuulira abaana b'abantu bonna; <p><br/>
<p> Ng'ayima mu kifo eky'ekisulo kye alaba Ku abo abali mu nsi bonna; <p><br/>
<p> Abumba emitima gyabwe bonna, Alowooza ebikolwa byabwe byonna. <p><br/>
<p> Tewali kabaka alokoka olw'eggye okuba eringi: Omuzira tawonyezebwa maanyi mangi. <p><br/>
<p> Embalaasi kye kintu ekitaliimu ku bulokozi: So teewonyenga muntu olw'amaanyi gaayo amangi. <p><br/>
<p> Laba, eriiso lya Mukama liri ku abo abamutya, Ku abo abasuubira mu kusaasira kwe; <p><br/>
<p> Okuwonyanga emmeeme yaabwe okufa, N'okubakuumanga abalamu mu njala. <p><br/>
<p> Emmeeme yaffe erindiridde Mukama: Oyo ye mubeezi waffe, era ye ngabo yaffe. <p><br/>
<p> Kubanga omutima gwaffe gunaasanyukira oyo, Kubanga twesize erinnya lye ettukuvu. <p><br/>
<p> Okusaasira kwo, ai Mukama, kubeerenga ku ffe, Nga ffe bwe tusuubira mu ggwe.<p><br/>
<p> Neebazanga Mukama mu biro byonna: Ettendo lye liri mu kamwa kange bulijjo.<p><br/>
<p> Emmeeme yange eneenyumiririzanga mu Mukama: Abawombeefu baliwulira, balisanyuka.<p><br/>
<p> Mumukuze Mukama wamu nange, Tugulumize erinnya lye fenna.<p><br/>
<p> Nanoonya Mukama, n'anziramu, N'andokola mu kutya kwange kwonna.<p><br/>
<p> Baamutunuulira, ne balaba omusana: Era amaaso gaabwe tegaakwatibwenga nsonyi emirembe gyonna.<p><br/>
<p> Omunaku ono yakoowoola, Mukama n'amuwulira, N'amulokola mu nnaku ze zonna.<p><br/>
<p> Malayika wa Mukama asiisira okwetooloola abo abamutya, N'abalokola.<p><br/>
<p> Mulege mutegeere Mukama nga mulungi: Aweereddwa omukisa oyo amwesiga.<p><br/>
<p> Mutyenga Mukama, mmwe abatukuvu be: Kubanga tebabulwa kintu abamutya. <p><br/>
<p> Obwana bw'empologoma bubulwa ne bulumwa enjala: Naye abanoonya Mukama tebaabulwenga kintu kirungi kyonna. <p><br/>
<p> Mujje, mmwe abaana abato, mumpulire: Naabayigirizanga okutya Mukama. <p><br/>
<p> Muntu ki ayagala obulamu, Era eyeegomba ennaku (ennyingi), alyoke alabe obulungi? <p><br/>
<p> Ziyizanga olulimi lwo mu bubi, N'emimwa gyo obutoogeranga bukuusa. <p><br/>
<p> Va mu bubi, okolenga obulungi; Noonyanga emirembe, ogigobererenga. <p><br/>
<p> Amaaso ga Mukama galaba abatuukirivu, N'amatu ge gawulira okukaaba kwabwe. <p><br/>
<p> Obwenyi bwa Mnkama buba ku abo abakola obubi, Amalemu okujjukirwa kwabwe mu nsi. <p><br/>
<p> Abatuukirivu baakoowoola, Mukama n'awulira, N'abalokola mu nnaku zaabwe zonna. <p><br/>
<p> Mukama ali kumpi n'abo abalina omutima ogumenyese. Era awonya abalina omwoyo oguboneredde. <p><br/>
<p> Ebibonoobono eby'omutuukirivu bye bingi: Naye Mukama amulokola mu byonna. <p><br/>
<p> Akuuma amagumba ge gonna: Linnaago erimu terimenyeka. <p><br/>
<p> Obubi bulitta omubi: N'abo abakyawa omutuukirivu balisingibwa omusango. <p><br/>
<p> Mukama anunula emmeeme y'abaddu be: So tewali mu bo abamwesiga alisingibwa omusango.<p><br/>
<p> Wakana, ai Mukama, n'abo abawakana nange: Lwana n'abo abalwana nange.<p><br/>
<p> Kwata engabo n'akagabo, Oyimirire okunnyamba.<p><br/>
<p> Era sowola n'effumu, ozibire ekkubo abo abanjigganya: Ogambe emmeeme yange nti Nze bulokozi bwo.<p><br/>
<p> Bakwatibwe ensonyi baswazibwe abanjigganya emmeeme yange: Bazzibwe ennyuma beeraliikirizibwe abateesa okunkola obubi.<p><br/>
<p> Babeere ng'ebisusunku ebitwalibwa n'empewo, Era malayika wa Mukama ng'abagoba.<p><br/>
<p> Ekkubo lyabwe libeere ekizikiza n'obuseerezi. Era malayika wa Mukama ng'abayigganya.<p><br/>
<p> Kubanga awatali nsonga bankisizza mu bunnya ekyambika kyabwe, Awatali nsonga basimidde emmeeme yange.<p><br/>
<p> Okuzikirira kumujjeko nga talaba; N'ekyambika kye kye yakisa kimukwate ye yennyini: Akigwemu n'okuzikirira:<p><br/>
<p> N'emmeeme yange erisanyukira Mukama: Erijaguliza obulokozi bwe. <p><br/>
<p> Amagumba gange gonna galyogera nti Mukama, ani afaanana nga ggwe, Awonya omwavu eri oyo amusinga amaanyi, Awonya omwavu n'omunafu eri oyo amunyaga? <p><br/>
<p> Abajulirwa abatali batuukirivu bagolokose; Bambuuza ebigambo bye ssimanyi. <p><br/>
<p> Bansasula obubi ku lw'obulungi, Okweraliikiriza emmeeme yange. <p><br/>
<p> Naye nze, bwe baalwala, nayambala bibukutu: Ne nteganya emmeeme yange n'okusiiba; N'okusaba kwange ne kudda mu kifuba kyange. <p><br/>
<p> Ne mba nga bwe nnaakubadde, singa yali mukwano gwange oba muganda wange: Ne nkutama ne nnakuwala ng'afiiriddwa nnyina: <p><br/>
<p> Naye bwe nnawenyera nze, ne basanyuka, ne bakuŋŋaana: Abagwagwa ne bankuŋŋaanirako, ne ssimanya; Ne banjuza, ne batalekaayo: <p><br/>
<p> Ng'abo abatatya Katonda abaduula mu mbaga, Bwe baaluma obujigi bwe batyo, nga bansunguwalira. <p><br/>
<p> Mukama, olituusa wa okutunula obutunuzi? Wonya emmeeme yange mu kuzikiriza kwabwe, Kaganzi kange mu mpologoma. <p><br/>
<p> Ndikwebaliza mu kibiina ekinene: Ndikutenderereza mu bantu abangi. <p><br/>
<p> Abo abalabe bange baleme okunsanyukirako n'obulimba: Era abankyawa awatali nsonga baleme okutemya ekikowe. <p><br/>
<p> Kubanga teboogera mirembe: Naye bateesa ebigambo eby'obulimba ku abo abatereera mu nsi. <p><br/>
<p> Era banjasaamiririra ddala akamwa kaabwe; Ne boogera nti Ggwe, ggwe, eriiso lyaffe lyakiraba. <p><br/>
<p> Ggwe wakiraba, si Mukama; tosirika: Ai Mukama, tombeera wala. <p><br/>
<p> Golokoka, ozuukuke okunsalira omusango, Era olw'ensonga yange, Katonda wange era Mukama wange. <p><br/>
<p> Onsalire omusango, ai Mukama Katonda wange, ng'obutuukirivu bwo bwe buli; So tobaganya kunsanyukirako; <p><br/>
<p> Baleme okwogera mu mutima gwabwe nti Bw'otyo bwe twagala bwe tutyo: Baleme okwogera nti Tumumize bugobo. <p><br/>
<p> Bakwatibwe ensonyi baswazibwe bonna abasanyukira nze okulaba akabi: Bambale ensonyi n'okunyoomebwa abanneegulumirizaako. <p><br/>
<p> Boogerere waggulu olw'essanyu, bajaguze, abayamba ensonga yange ey'obutuukirivu: Era boogerenga bulijjo eri Mukama agulumizibwe, Asanyukira omukisa ogw'omuddu we. <p><br/>
<p> N'olulimi lwange lunaayogeranga ku butuukirivu bwo, Ne ku ttendo lyo obudde okuziba.<p><br/>
<p> Ekyonoono ky'omubi kyogerera mu mutima gwange nti Tewali kutya Katonda mu maaso ge.<p><br/>
<p> Kubanga yeenyumiririza mu maaso ge ye, Ng'obutali butuukirivu bwe tebulirabika ne bukyayibwa.<p><br/>
<p> Ebigambo eby'akamwa ke bwe butali butuukirivu n'obulimba: Alese okuba n'amagezi n'okukola obulungi.<p><br/>
<p> Ateesa obutali butuukirivu ku kitanda kye; Yeeteeka mu kkubo eritali ddungi; Takyawa bubi.<p><br/>
<p> Ekisa kyo, ai Mukama, kiri mu ggulu Obwesige bwo bubuna ebbanga.<p><br/>
<p> Obutuukirivu bwo buli ng'ensozi za Katonda; Emisango gyo bwe buziba obunene: Ai Mukama, ggwe owonya abantu n'ebisolo.<p><br/>
<p> Ekisa kyo, ai Katonda, nga kya muwendo mungi! Era abaana b'abantu baddukira wansi w'ekisiikirize eky'ebiwaawaatiro byo.<p><br/>
<p> Banakkusibwanga ddala obugevvu obw'ennyumba yo. Era onoobanywesanga ku mugga ogw'essanyu lyo.<p><br/>
<p> Kubanga w'oli we wali oluzzi olw'obulamu: Mu musana gwo naffe mwe tunaalabiranga omusana. <p><br/>
<p> Kale yongera ekisa kyo eri abo abakumanya; N'obutuukirivu bwo eri abo abalina omutima ogw'amazima. <p><br/>
<p> Toganya kigere kya malala okunjijirako, Newakubadde omukono gw'omubi okungoba. <p><br/>
<p> Eri gye bagudde abakola obutali butuukirivu; Bameggeddwa wansi, so tebaayinzenga kuyimuka.<p><br/>
<p> Teweeraliikiriranga lw'abo abakola obubi, So tokwatibwanga buggya ku abo abakola ebitali bya butuukirivu.<p><br/>
<p> Kubanga balisalwa mangu ng'essubi, Baliwotoka ng'omuddo ogumera.<p><br/>
<p> Weesigenga Mukama, okolenga obulungi; Beeranga mu nsi, ogobererenga obwesigwa.<p><br/>
<p> Era sanyukiranga Mukama: Naye anaakuwanga omutima gwo bye gusaba.<p><br/>
<p> Olugendo lwo oluyiringisizenga ku Mukama; Era weesigenga oyo, naye anaakituukirizanga.<p><br/>
<p> Era anaayolesanga obutuukirivu bwo ng'omusana, N'omusango gwo ng'ettuntu.<p><br/>
<p> Sirika eri Mukama, omulindirirenga n'okugumiikiriza: Teweeraliikiriranga lw'oyo alaba ebirungi mu kkubo lye, Olw'omuntu atuukiriza enkwe ez'obubi.<p><br/>
<p> Lekanga obusungu, ovenga mu kiruyi: Teweeraliikiriranga; okwagala obwagazi okuleta obubi.<p><br/>
<p> Kubanga abakola obubi balizikirizibwa: Naye abalindirira Mukama abo be balisikira ensi. <p><br/>
<p> Kubanga waliba akaseera katono, n'omubi talibeerawo. Weewaawo, ekifo kye olikitunuulira ddala, naye talibeerawo. <p><br/>
<p> Naye abawombeefu balisikira ensi: Era banaasanyukiranga emirembe emingi. <p><br/>
<p> Omubi yeekoba ku mutuukirivu, Era aluma bujigi ng'amusunguwalidde. <p><br/>
<p> Mukama alimusekerera: Kubanga alaba ng'olunaku lwe lujja. <p><br/>
<p> Ababi basowodde ekitala, baleeze omutego gwabwe; Okusuula omwavu n'omunafu, Okutta abo abatambulira mu kkubo n'amazima. <p><br/>
<p> Ekitala kyabwe kirifumita omutima gwabwe bo, N'emitego gyabwe girimenyeka. <p><br/>
<p> Ebitono omutuukirivu by'alina Bisinga obugagga obw'ababi abangi. <p><br/>
<p> Kubanga emikono gy'ababi girimenyeka: Naye Mukama anyweza abatuukirivu. <p><br/>
<p> Mukama amanyi ennaku z'abo abatuukiridde: N'obusika bwabwe bunaabeeranga bwa mirembe gyonna. <p><br/>
<p> Tebaakwatibwenga nsonyi mu biro eby'akabi: Ne mu nnaku ez'enjala banakkutanga. <p><br/>
<p> Naye ababi balibula, N'abalabe ba Mukama baliba ng'ekisinga amasavu mu birundibwa: Balibula; balibulira ddala mu mukka. <p><br/>
<p> Omubi yeewola, n'atasasula nate: Naye omutuukirivu akola eby'ekisa, agaba. <p><br/>
<p> Kubanga abaweebwa omukisa gwe balisikira ensi; N'abo abakolimirwa ye balizikirizibwa. <p><br/>
<p> Olugendo olw'omuntu lunywezebwa Mukama; Era asanyukira ekkubo lye. <p><br/>
<p> Newakubadde ng'agwa, talisuulirwa ddala wansi: Kubanga Mukama amunyweza n'omukono gwe. <p><br/>
<p> Nali muto, kaakano nkaddiye; Naye , sirabanga mutuukirivu ng'alekeddwa, Newakubadde ezzadde lye nga basaba emmere. <p><br/>
<p> Obudde okuziba akola eby'ekisa, n'awola; N'ezzadde lye liweebwa omukisa. <p><br/>
<p> Ovenga mu bubi, okolenga obulungi; Obeerengawo emirembe n'emirembe. <p><br/>
<p> Kubanga Mukama ayagala ensonga, Era taleka batukuvu be; Bakuumibwa emirembe gyonna: Naye ezzadde ery'omubi lirizikirizibwa. <p><br/>
<p> Abatuukirivu balisikira ensi, Banaagibeerangamu emirembe gyonna. <p><br/>
<p> Akamwa k'omutuukuivu koogera eby'amagezi, N'olulimi lwe lubuulira ensonga. <p><br/>
<p> Amateeka ga Katonda we gabeera mu mutima gwe; Mu lugendo lwe lwonna taaseererenga. <p><br/>
<p> Omubi atunuulira omutuukirivu, Ng'ayagala okumutta. <p><br/>
<p> Mukama talimuleka mu mukono gwe, So talimusinza bw'alisalirwa omusango. <p><br/>
<p> Lindiriranga Mukama, okwatenga ekkubo lye, Naye alikugulumiza okusikira ensi: Ababi bwe balizikirizibwa oliraba. <p><br/>
<p> Nalaba omubi ng'alina obuyinza obungi, Era ng'agulumidde ng'omuti ogumeze ku ttaka lyagwo. <p><br/>
<p> Naye bwe baayita, laba, taliiwo: Era namunoonya, naye teyalabika. <p><br/>
<p> Weekalirizenga oyo atuukiridde, olabenga ow'amazima: Kubanga enkomerero ey'omuntu oyo mirembe. <p><br/>
<p> Aboonoonyi, bo balizikirizibwa bonna: Enkomerero ddala ey'omubi erizikirizibwa. <p><br/>
<p> Naye obulokozi obw'abatuukirivu buva eri Mukama: Oyo kye kigo kyabwe mu biro eby'okulabiramu ennaku. <p><br/>
<p> Era Mukama abayamba, n'abawonya: Abawonya eri ababi, n'abalokola, Kubanga beeyunye oyo.<p><br/>
<p> Ai Mukama, tonnenya mu busungu bwo: So tombuuliririra mu kiruyi kyo ekibuubuuka.<p><br/>
<p> Kubanga obusaale bwo bunkwatidde ddala, N'omukono gwo gunnyigirizza nnyo.<p><br/>
<p> Temuli bulamu mu mubiri gwange olw'okunyiiga kwo; So temuli kuwona mu magumba gange olw'okwonoona kwange.<p><br/>
<p> Kubanga obutali butuukirivu bwange buyiise ku mutwe gwange. Ng'omugugu omunene bunzitooweredde bunnemye.<p><br/>
<p> Ebiwundu byange biwunya era bivunze, Olw'obusirusiru bwange.<p><br/>
<p> Nnumiddwa, nkutamizibbwa nnyo; Ntambula nga nkaaba obudde okuziba.<p><br/>
<p> Kubanga ekiwato kyange kijjudde okwokya; So temuli bulamu mu mubiri gwange.<p><br/>
<p> Nnyongobera, mmenyesemenyese: Mpulugumye olw'okweraliikirira kw'omutima gwange.<p><br/>
<p> Mukama, bye njagala byonna biri mu maaso go; N'okusinda kwange tekukukisibwa. <p><br/>
<p> Omutima gwange guntundugga, amaanyi gange gampweddemu: Omusana ogw'amaaso gange, era nagwo gumbuze. <p><br/>
<p> Abanjagala ne mikwano gyange beewala ekibonoobono kyange; Ne baganda bange bayimirira wala. <p><br/>
<p> Era n'abo abanjigganya obulamu bwange banteega; N'abo abaagala nze okulaba akabi boogera eby'ettima, Era balowooza eby'obulimba obudde okuziba. <p><br/>
<p> Naye nze, ng'omuzibe w'amatu, ssiwulira; Era nninga omusiru atayasama kamwa ke. <p><br/>
<p> Mazima, nninga omuntu atawulira, Ne mu kamwa ke temuli kunenya. <p><br/>
<p> Kubanga eri ggwe, ai Mukama, gye nsuubira: Oliddamu, ai Mukama Katonda wange. <p><br/>
<p> Kubanga nayogera nti Baleme okunsanyukirako: Ekigere kyange bwe kiseerera, banneegulumirizaako. <p><br/>
<p> Kubanga nze ndi kumpi n'okuwenyera, N'ennaku zange ziri mu maaso gange bulijjo. <p><br/>
<p> Kubanga naayatulanga obutali butuukirivu bwange; Naanakuwalanga olw'okwonoona kwange. <p><br/>
<p> Naye abalabe bange balamu, balina amaanyi: N'abo abankyawa olw'obulimba beeyongedde. <p><br/>
<p> Era n'abo abasasula obubi olw'obulungi. Be balabe bange, kubanga ngoberera ebigambo ebirungi. <p><br/>
<p> Tondeka, ai Mukama: Ai Katonda wange, tombeera wala.<p><br/>
<p> Yanguwa okunnyamba, Ai Mukama, obulokozi bwange.<p><br/>
<p> Nayogera nti Neekuumanga amakubo gange, Nnemenga okwonoonya olulimi lwange: Naasibanga akamwa kange n'olukoba, Omubi ng'ali mu maaso gange.<p><br/>
<p> Nasiruwala obutayogera, nasirika, newakubadde ebirungi saabyogera; Okunakuwala kwange ne kweyongera.<p><br/>
<p> Omutima gwange ne gwaka munda yange; Bwe nnali ndowooza, omuliro ne gukoleera: Ne ndyoka njogera n'olulimi lwange:<p><br/>
<p> Mukama, ontegeeze enkomerero yange, N'ekigera eky'ennaku zange bwe kiri; Ntegeere bwe ndi omumenyefu.<p><br/>
<p> Laba, ennaku zange wazikola ng'enta; N'obulamu bwange buli nga si kintu gy'oli: Mazima, buli muntu, bw'anywerera ddala, mukka bukka. (Seera)<p><br/>
<p> Mazima buli muntu atambula mu kifaananyi ekitaliimu. Mazima, beeraliikiririra bwereere: Akuuma obugagga, so tamanya agenda okubutwala.<p><br/>
<p> Ne kaakano, Mukama, nnindirira ki? Mu ggwe mwe nnina essuubi.<p><br/>
<p> Onziye mu byonoono byange byonna; Tonfuula kivume kya basirusiru.<p><br/>
<p> Nasiruwala, saayasamya kamwa kange; Kubanga wakikola. <p><br/>
<p> Onzigyeko omuggo gwo: Mmaliddwamu amaanyi olw'okukuba kw'omukono gwo. <p><br/>
<p> Bw'obuuliriranga omuntu n'okunenya olw'obutali butuukirivu, Omumaliramu ddala obulungi bwe, ng'ennyenje: Mazima, buli muntu mukka. (Seera) <p><br/>
<p> Wulira okusaba kwange, ai Mukama, okkirize okukaaba kwange; Tosirikira maziga gange: Kubanga nze ndi mugenyi gy'oli, Omutambuze, nga bajjajja bange bonna bwe baali. <p><br/>
<p> Onsaasire, ndyoke nziremu amaanyi, Nga sinnava muno ne ssibeerawo.<p><br/>
<p> Nalindirira Mukama n'okugumiikiriza; N'antegera okutu, n'ampulira okukaaba kwange.<p><br/>
<p> Era n'anziya mu bunnya obw'okuzikirira, mu bitositosi; N'ateeka ebigere byange ku lwazi, n'anyweza okugenda kwange.<p><br/>
<p> Era n'oluyimba oluggya alussizza mu kamwa kange, kwe kutendereza Katonda waffe: Bangi abanaalabanga, ne batya, Ne beesiga Mukama.<p><br/>
<p> Aweereddwa omukisa omuntu eyeesiga Mukama, N'atabassaamu ekitiibwa ab'amalala newakubadde abakyamira mu bulimba.<p><br/>
<p> Ebikolwa eby'ekitalo bye wakola, ai Mukama Katonda wange, bingi, N'ebirowoozo byo ebiri gye tuli: Tebiyinzika kukulongookera kinnakimu; Singa mbadde njagala okubibuulira n'okubyogerako, Tebibalika obungi.<p><br/>
<p> Ssaddaaka n'ebiweebwayo tobisanyukira; Amatu gange ogawulizza: Ebyokebwa n'ebiweebwayo olw'ebibi tewabyagala.<p><br/>
<p> Ne ndyoka njogera nti Laba nzize; Mu muzingo ogw'ekitabo ekyampandiikwako:<p><br/>
<p> Nsanyuka okukola by'oyagala, ai Katonda wange; Weewaawo, amateeka go gali mu mutima gwange munda.<p><br/>
<p> Mbuulidde obutuukirivu mu kibiina ekinene; Laba, ssiibunizenga mimwa gyange, Ai Mukama, ggwe omanyi. <p><br/>
<p> Sikwekanga butuukirivu bwo mu mutima gwange munda; Mbuulidde obwesige bwo n'obulokozi bwo: Ekisa kyo n'amazima go sibikisanga ekibiina ekinene. <p><br/>
<p> Naawe, ai Mukama, tonnyima kusaasira kwo okulungi: Ekisa kyo n'amazima go binkuumenga ennaku zonna. <p><br/>
<p> Kubanga obubi obutabalika bunneetoolodde, Obutali butuukirivu bwange buntuuseeko n'okuyinza ne ssiyinza kutunula waggulu; Businga enviiri ez'oku mutwe gwange obungi, era omutima gwange gundese. <p><br/>
<p> Kkiriza, ai Mukama, okumponya: Yanguwa okunnyamba, ai Mukama. <p><br/>
<p> Bakwatibwe ensonyi baswazibwe bonna wamu. Abanoonya emmeeme yange okugizikiriza: Bazzibwe ennyuma banyoomebwe Abo abasanyukira nze okulaba akabi. <p><br/>
<p> Balekebwe olw'ensonyi zaabwe Abo abansooza. <p><br/>
<p> Bonna abakunoonya bakusanyukire bajaguze: Abo abaagala obulokozi bwo boogerenga bulijjo nti Mukama agulumizibwe. <p><br/>
<p> Naye nze ndi mwavu, neetaaga; Mukama andowooza: Ggwe oli mubeezi wange era omulokozi wange; Tolwawo, ai Katonda wange.<p><br/>
<p> Aweereddwa omukisa oyo ajjukira omwavu: Mukama alimulokola ku lunaku olw'akabi.<p><br/>
<p> Mukama anaamukuumanga, anaamuwonyanga, era anaaweebwanga omukisa mu nsi; So tomuwangayo eri abalabe be okumukola bye baagala.<p><br/>
<p> Mukama anaamujjanjabanga ng'ayongobera ku kitanda: Ggwe olongooseza ddala ekiriri kye bw'alwala.<p><br/>
<p> Nayogera nti Ai Mukama, onsaasire: Omponye emmeeme yange: kubanga nnyonoonye ggwe.<p><br/>
<p> Abalabe bange banjogerako obubi nti Alifa ddi, erinnya lye ne libula?<p><br/>
<p> Era ne bw'ajja okundaba, ayogera ebitaliimu; Omutima gwe gwekuŋŋaanyiza obutali butuukirivu: Bw'ava mu nnyumba, abubuulira.<p><br/>
<p> Bonna abankyawa bangeyera wamu: Bateesa ebigambo okunkola akabi.<p><br/>
<p> Boogera nti Endwadde embi emukutte: Kaakano bw'agalamidde, tagenda kugolokoka nate.<p><br/>
<p> Era ne munnange mukwano gwange nze, gwe nneesiga, eyalyanga ku mmere yange, Ansitulidde ekisinziiro kye. <p><br/>
<p> Naye ggwe, ai Mukama, onsaasire, ongolokose, Ndyoke mbawalanire eggwanga. <p><br/>
<p> Kyenvudde mmanya ng'onsanyukira, Kubanga omulabe wange tampangula. <p><br/>
<p> Naye nze, onnyweza nze mu butuukirivu bwange, Era onteeka mu maaso go ennaku zonna. <p><br/>
<p> Atenderezebwenga Mukama, Katonda wa Isiraeri, Okuva mu mirembe gyonna okutuusa emirembe n'emirembe. Amiina, era Amiina.<p><br/>
<p> Ng'empeewo bw'ewejjawejja olw'amazzi, Bw'etyo n'emmeeme yange bw'ewejjawejja ku lulwo, ai Katonda.<p><br/>
<p> Emmeeme yange erumwa enjala ku lwa Katonda, ku lwa Katonda omulamu: Ndituuka ddi ne ndabika mu maaso ga Katonda?<p><br/>
<p> Amaziga gange ye mmere yange emisana n'ekiro, Bwe baŋŋamba obudde okuziba nti Katonda wo ali luda wa?<p><br/>
<p> Bino mbijjukira, ne nfuuka emmeeme yange munda yange, Bwe nnagenda n'ekibiina, ne mbatwala mu nnyumba ya Katonda, N'eddoboozi ery'essanyu n'ery'okutendereza, ekibiina ekyegendereza olunaku.<p><br/>
<p> Kiki ekikukutamizza, emmeeme yange? Kiki ekikweraliikiriza munda yange? Suubira eri Katonda: kubanga edda ndimutendereza Olw'obulamu obw'amaaso ge.<p><br/>
<p> Ai Katonda wange, emmeeme yange ekutamye munda yange: Kyenva nkujjuukirira mu nsi ya Yoludaani, Ne ku nsozi Kerumooni, ne ku kasozi Mizali,<p><br/>
<p> Obuziba bukoowoola obuziba amazzi go ageefuukuula bwe gayira: Amayengo go gonna n'amasingiisira go gampiseeko.<p><br/>
<p> Naye Mukama anaalagiranga ekisa kyo emisana, N'ekiro oluyimba lwe lunaabeeranga nange. Kwe kusaba Katonda ow'obulamu bwange.<p><br/>
<p> Ndigamba Katonda olwazi lwange nti Kiki ekikunneerabizza? Lwaki nze okugenda nga nkaaba olw'okujooga kw'omulabe? <p><br/>
<p> Ng'ekitala mu magumba gange, abalabe bange banvuma; Nga baŋŋamba obutayosa nti Katonda wo ali ludda wa? <p><br/>
<p> Kiki ekikukutamizza, emmeeme yange? Kiki ekikweraliikiriza munda yange? Suubira eri Katonda: kubanga edda ndimutendereza, Bwe bulamu obw'amaaso gange, era Katonda wange.<p><br/>
<p> Onsalire omusango, ai Katonda, era ompolereze ensonga eri eggwanga eritatya Katonda: Ondokole eri omuntu ow'obulimba atali mutuukirivu.<p><br/>
<p> Kubanga ggwe oli Katonda wa maanyi gange; kiki ekikunsuuzizza ewala? Lwaki nze okugenda nga nkaaba olw'okujooga kw'omulabe?<p><br/>
<p> Kale otume omusana gwo n'amazima go; ebyo binnuŋŋamye: Bindeete ku lusozi lwo olutukuvu, Ne mu weema zo.<p><br/>
<p> Ne ndyoka ŋŋenda ku kyoto kya Katonda, Eri Katonda essanyu lyange eritasingika; Ne ku nnanga ndikutendereza, ai Katonda, Katonda wange.<p><br/>
<p> Kiki ekikukutamizza, emmeeme yange? Kiki ekikweraliikiriza munda yange? Suubira eri Katonda: kubanga edda ndimutendereza, Bwe bulamu obw'amaaso gange; era Katonda wange.<p><br/>
<p> Twawuliranga n'amatu gaffe; ai Katonda, bajjajja baffe baatubuuliranga, Emirimu gye wakolanga mu nnaku zaabwe, mu nnaku ez'edda.<p><br/>
<p> Amawanga wagagobamu n'omukono gwo, n'obasigamu bo; Wabonyaabonya amawanga, n'ogasaasaanyiza ddala.<p><br/>
<p> Kubanga tebaalya nsi olw'ekitala kyabwe, Newakubadde omukono gwabwe si gwe gwabalokola: Wabula omukono gwo ogwa ddyo n'engalo zo, n'omusana ogw'amaaso go, Kubanga baalaba ekisa eri ggwe.<p><br/>
<p> Ggwe oli kabaka wange, ai Katonda: Lagira obulokozi eri Yakobo.<p><br/>
<p> Ku bubwo tulisindika abalabe baffe wansi: Olw'erinnya lyo tulirinnyirira abo abatugolokokerako ffe.<p><br/>
<p> Kubanga ssiryesiga mutego gwange, So ekitala kyange si kye kirindokola.<p><br/>
<p> Naye ggwe watulokola eri abalabe baffe, Era wabaswaza abatukyawa.<p><br/>
<p> Mu Katonda mwe twenyumiririza obudde okuziba, Era tuneebazanga erinnya lyo emirembe gyonna. (Seera)<p><br/>
<p> Naye kaakano otusudde wala, otukwasizza ensonyi; So totabaala n'eggye lyaffe. <p><br/>
<p> Otuzza nnyuma eri abalabe: N'abo abatukyawa beenyagira. <p><br/>
<p> Watuwaayo ng'endiga okuba ennyama; Watusaasaanya mu mawanga. <p><br/>
<p> Abantu bo obatundira bwereere, So n'omuwendo gwabwe togwongezezza ku bugagga bwo. <p><br/>
<p> Otufuula ekivume eri abaliraanwa baffe, Ekinyoomebwa, ekisekererwa eri abo abatwetoolodde. <p><br/>
<p> Otufuula olugero mu mawanga, Okunyeenyezebwa kw'omutwe mu bantu. <p><br/>
<p> Obudde okuziba okunyoomebwa kwange kunjolekedde, N'ensonyi ez'amaaso gange zinsaanikidde, <p><br/>
<p> Olw'eddoboozi ly'oyo aboggola, avuma; Olw'omulabe n'olw'oyo awalana eggwanga. <p><br/>
<p> Ebyo byonna bitutuuseeko; naye tetukwerabidde, So tetukoze bya bulimba mu ndagaano yo. <p><br/>
<p> Omutima gwaffe teguzze nnyuma, So ebigere byaffe tebikyamye kuva mu kkubo lyo; <p><br/>
<p> Ne we watumenyaamenya ennyo mu kifo eky'ebibe, N'otusaanikiza ekisiikirize eky'okufa. <p><br/>
<p> Oba nga twerabidde erinnya lya Katonda waffe, Oba tugolodde emikono gyaffe eri katonda omuggya, <p><br/>
<p> Ekyo Katonda talikikenneenya? Kubanga ebyama eby'omu mutima abimanyi. <p><br/>
<p> Era tuttibwa obudde okuziba okulangibwa ggwe; Tuli ng'endiga ez'okusalibwa. <p><br/>
<p> Zuukuka, kiki ekikwebasa, ai Mukama? Golokoka, totusuulanga wala emirembe gyonna. <p><br/>
<p> Kiki ekikukwesezza amaaso go, N'ebibonoobono byaffe n'okujoogebwa n'obyerabira? <p><br/>
<p> Kubanga emmeeme yaffe ekutamye mu nfuufu: Olubuto lwaffe lwegasse n'ettaka. <p><br/>
<p> Golokoka okutuyamba, Otununule olw'ekisa kyo.<p><br/>
<p> Omutima gwange gujjudde musera ekigambo ekirungi: Njogera ebigambo bye mpandiise bya kabaka: Olulimi lwange ye kkalaamu ey'omuwandiisi omwangu.<p><br/>
<p> Ggwe osinga abaana b'abantu obulungi; Ekisa kifukiddwa ku mimwa gyo: Katonda kyeyava akuwa omukisa emirembe gyonna.<p><br/>
<p> Weesibe ekitala kyo mu kiwato kyo, ggwe ow'amaanyi. Kye kitiibwa kyo n'obukulu bwo.<p><br/>
<p> Ne mu bukulu bwo weebagale owangule, Olw'amazima n'obuwombeefu n'obutuukirivu: N'omukono gwo ogwa ddyo gulikuyigiriza eby'entiisa.<p><br/>
<p> Obusaale bwo bwa bwogi; Amawanga gagwa wansi mu maaso go; Buli mu mutima gw'abalabe ba kabaka.<p><br/>
<p> Entebe yo, ai Katonda, ya lubeerera emirembe gyonna: Omuggo ogw'obutuukirivu gwe muggo ogw'obwakabaka bwo.<p><br/>
<p> Wayagala obutuukirivu, wakyawa obubi: Katonda, Katonda wo, kyavudde akuteekako Amafuta ag'essanyu okusinga banno.<p><br/>
<p> Ebyambalo byo byonna biwunya kaloosa mooli ne akaloosi ne kasiya; Mu mayumba ag'amasanga ennanga zikusanyusizza.<p><br/>
<p> Mu bakyala bo mulimu abambejja: Ku mukono gwo ogwa ddyo kaddulubaale ayimirira ng'ayambadde zaabu ya Ofiri. <p><br/>
<p> Wulira, omuwala, olowooze, otege okutu kwo; Era weerabire ekika kyammwe, n'ennyumba ya kitaawo; <p><br/>
<p> Bw'atyo kabaka anaayagalanga obulungi bwo: Kubanga ye Mukama wo; era omusinze. <p><br/>
<p> N'omuwala wa Ttuulo alijja n'ekirabo; Era n'abagagga ab'omu bantu balikwegayirira ekisa kyo. <p><br/>
<p> Omuwala wa kabaka munda mu lubiri wa kitiibwa kyereere: Olugoye lwe lukoleddwamu ne zaabu. <p><br/>
<p> Anaaleetebwa eri kabaka ng'ayambadde eby'amabala: Bawala banne abamugoberera Banaaleetebwa gy'oli. <p><br/>
<p> Banaaleetebwa n'okusanyuka n'okujaguza: Banaayingira mu nnyumba ya kabaka. <p><br/>
<p> Awali bakitaawo wanaabeeranga abaana bo, B'olifuula abalangira mu nsi zonna. <p><br/>
<p> Najjukizanga erinnya lyo emirembe gyonna: Amawanga kyeganaavanga kwebaza emirembe n'emirembe.<p><br/>
<p> Katonda kye kiddukiro n'amaanyi gaffe, Omubeezi ddala atabula mu kulaba ennaku.<p><br/>
<p> Kyetunaavanga tulema okutya, ensi ne bw'eneekyukanga, N'ensozi ne bwe zinaasigukanga mu buziba obw'ennyanja;<p><br/>
<p> Amazzi gaayo ne bwe ganaayiranga ne bwe ganeekuluumululanga, N'ensozi ne bwe zinaakankananga n'okwetabula kwayo. (Seera)<p><br/>
<p> Waliwo omugga, emyala gyagwo gisanyusa ekibuga kya Katonda, Ekifo ekitukuvu eky'eweema z'oyo ali waggulu ennyo.<p><br/>
<p> Katonda ali wakati waakyo; tekiisagaasaganenga: Katonda anaakibeeranga, anaakibeeranga enkya mu matulutulu.<p><br/>
<p> Amawanga gaayoogaana, obwakabaka ne bwetabula: Yaleeta eddoboozi lye, ensi n'esaanuuka.<p><br/>
<p> Mukama w'eggye ali wamu naffe; Katonda wa Yakobo kye kiddukiro kyaffe. (Seera)<p><br/>
<p> Mujje, mulabe ebikolwa bya Mukama, Okuzikiriza kwe yaleeta mu nsi.<p><br/>
<p> Aggyawo entalo okutuusa ku nkomerero y'ensi; Amenya omutego, n'effumu alikutula; N'amagaali agookya omuliro. <p><br/>
<p> Musirike mumanye nga nze Katonda: Naagulumizibwanga mu mawanga, Naagulumizibwanga mu nsi. <p><br/>
<p> Mukama w'eggye ali wamu naffe; Katonda wa Yakobo kye kiddukiro kyaffe. (Seera)<p><br/>
<p> Mukale mukube mu ngalo, mmwe amawanga gonna; Mwogerere waggulu eri Katonda n'eddoboozi ery'okuwangula.<p><br/>
<p> Kubanga Mukama ali waggulu ennyo wa ntiisa: Ye kabaka omukulu: afuga ensi zonna.<p><br/>
<p> Alijeemula abantu ne tubafuga, N'amawanga aligassa wansi w'ebigere byaffe.<p><br/>
<p> Alitulondera obusika bwaffe, Okuwooma kwa Yakobo gwe yayagala. (Seera)<p><br/>
<p> Katonda alinaye n'okwogerera waggulu, Mukama alinnye n'eddoboozi ery'akagombe.<p><br/>
<p> Muyimbe okutendereza Katonda, muyimbe okumutendereza; Muyimbe okutendereza Kabaka waffe, muyimbe okumutendereza:<p><br/>
<p> Kubanga Katonda ye Kabaka w'ensi zonna: Muyimbe okumutendereza n'amagezi.<p><br/>
<p> Katonda afuga amawanga: Katonda atuula ku ntebe ye entukuvu.<p><br/>
<p> Abalangira ab'amawanga bakuŋŋaanye. Okubeera abantu ba Katonda wa Ibulayimu: Kubanga engabo ez'ensi za Katonda; Agulumizibwa nnyo.<p><br/>
<p> Mukama mukulu, agwanira okutenderezebwa ennyo, Mu kibuga kya Katonda waffe, ku lusozi lwe olutukuvu. <p><br/>
<p> Olusozi Sayuuni lulungi mu kugulumira kwalwo, Lye ssanyu ery'ensi yonna, ku njuyi ez'obukiika obwa kkono, Ekibuga kya kabaka omukulu. <p><br/>
<p> Katonda yeetegeezezza mu mayumba gaakyo nga kye kiddukiro.<p><br/>
<p> Kubanga, laba, bakabaka baakuŋŋaana, Ne bayitamu wamu. <p><br/>
<p> Ne bakiraba, ne balyoka beewuunya; Ne batya, ne baanguwa okugenda.<p><br/>
<p> Ensisi n'ebakwatira omwo; N'okulumwa, ng'omukazi azaala. <p><br/>
<p> Omuyaga oguva ebuvanjuba Ogumenyesa amaato ag'e Talusiisi. <p><br/>
<p> Nga bwe twawuliranga, bwe twalaba bwe tutyo mu kibuga kya Mukama w'eggye, mu kibuga kya Katonda waffe: Katonda anaakinywezanga emirembe gyonna. (Seera) <p><br/>
<p> Twajjuukirira ekisa kyo, ai Katonda, Wakati mu yeekaalu yo. <p><br/>
<p> Ng'erinnya lyo bwe liri, ai Katonda, Ettendo lyo bwe liri bwe lityo okutuusa enkomerero y'ensi: Omukono gwo ogwa ddyo gujjudde obutuukirivu. <p><br/>
<p> Olusozi Sayuuni lusanyuke, Abawala ba Yuda bajaguze, Olw'emisango gyo. <p><br/>
<p> Mutambule okwetooloola Sayuuni, mukibunye: Mubale ebigo byakyo. <p><br/>
<p> Mwekalirize enkomera zaakyo. Mulowooze amayumba gaakyo; Mulyoke mubibuulire emirembe egigenda okujja.<p><br/>
<p> Kubanga Katonda oyo ye Katonda waffe emirembe n'emirembe: Ye anaabeeranga omusaale waffe okutuusa ku kufa.<p><br/>
<p> Kino mukiwulire, mmwe amawanga gonna; Mutege okutu, mmwe mwenna abali mu nsi:<p><br/>
<p> Abakopi era n'abakulu, Abagagga n'abaavu awamu.<p><br/>
<p> Akamwa kange kanaayogera amagezi; N'omutima gwange gunaalowooza eby'okumanya.<p><br/>
<p> Okutu kwange naakutegera olugero: Naabikkula ekigambo kyange ekizibu n'ennanga.<p><br/>
<p> Lwaki nze okutya mu nnaku ez'akabi, Obutali butuukirivu bwe buneetooloola ku bisinziiro byange?<p><br/>
<p> Abeesiga obugagga bwabwe, Ne beenyumiriza olw'ebintu byabwe ebingi;<p><br/>
<p> Mu abo siwali ayinza okununula muganda we n'akatono, Newakubadde okuwa Katonda omuwendo gwe:<p><br/>
<p> (Kubanga ekinunulo eky'emmeeme yaabwe kizibu, Era ekigwanira okulekebwanga emirembe gyonna:)<p><br/>
<p> Alyoke awangaalenga ennaku zonna, Alemenga okulaba okuvunda, <p><br/>
<p> Kubanga alaba ng'ab'amagezi bafa, Atamanyi n'omusirusiru bazikirira wamu, N'obugagga bwabwe ne babulekera abalala: <p><br/>
<p> lowooza munda ng'ennyumba zaabwe za nnaku zonna, Ebifo byabwe bya mirembe gyonna; Batuuma ensi zaabwe amannya gaabwe bo. <p><br/>
<p> Naye omuntu tabeerera mu kitiibwa: Ali ng'ensolo ezizikirira. <p><br/>
<p> Ekkubo lyabwe eryo bwe busirusiru bwabwe: Naye abantu ababaddirira basiima ebigambo byabwe: (Seera) <p><br/>
<p> Bateekerwawo magombe ng'ekisibo; Okufa kunaabeeranga omusumba waabwe: Ab'amazima banaabafuganga obudde bwe bulikya; N'obulungi bwabwe buliba obw'emagombe, okubulya, buleme okubeera n'ekifo eky'okutuulamu. <p><br/>
<p> Naye Katonda alinunula emmeeme yange mu maanyi ag'emagombe; Kubanga ye alinzikiriza. (Seera) <p><br/>
<p> Totyanga ggwe omuntu bw'agaggawala, Ekitiibwa eky'ennyumba ye bwe kyeyongera: <p><br/>
<p> Kubanga bw'alifa talitwala kintu: Ekitiibwa kye tekirikka kumugoberera: <p><br/>
<p> Newakubadde nga yayita emmeeme ye ey'omukisa bwe yali ng'akyali mulamu, Era abantu bakutendereza bwe weekolera wekka obulungi, <p><br/>
<p> Alikka mu mirembe gya bajjajja be; Tebaliraba musana nate. <p><br/>
<p> Omuntu alina ekitiibwa n’atategeera, Ali ng'ensolo ezizikirira.<p><br/>
<p> Katonda, Katonda, Mukama, ayogedde, N'ayita ensi okuva mu buvanjuba okutuuka mu bugwanjuba. Katonda amasamasizza.<p><br/>
<p> Okuva mu Sayuuni, obulungi obutuukiridde, Katonda amasamasizza.<p><br/>
<p> Katonda waffe alijja, so talisirika; Omuliro gulirya mu maaso ge, Omuyaga omungi gulimwetooloola.<p><br/>
<p> Alikoowoola eggulu waggulu, N'ensi, alyoke asalire abantu be omusango:<p><br/>
<p> Mukuaanye abatukuvu bange awamu we ndi; Abaalagaana nange endagaano n'essaddaaka.<p><br/>
<p> N'eggulu liribuulira obutuukirivu bwe; Kubanga Katonda ye mulamuzi yennyini. (Seera)<p><br/>
<p> Muwulire, abantu bange, nange naayogera; Ggwe Isiraeri, nange naakutegeeza; Nze Katonda, Katonda wo.<p><br/>
<p> Siikunenye lwa ssaddaaka zo; N'ebyokebwa byo biri mu maaso gange bulijjo.<p><br/>
<p> Siriggya seddume mu nnyumba yo. Newakubadde embuzi ennume mu bisibo byo. <p><br/>
<p> Kubanga buli nsolo ey'omu kibira yange, N'ente ez'oku nsozi lukumi. <p><br/>
<p> Ennyonyi zonna ez'oku nsozi nzimanyi: N'ensolo ez'omu nsiko zange. <p><br/>
<p> Singa nnumwa enjala, sandikubuulidde: Kubanga ensi yange, n'okujjula kwayo. <p><br/>
<p> Nze naalyanga ennyama eya seddume, Oba naanywanga omusaayi gw'embuzi? <p><br/>
<p> Owenga Katonda ssaddaaka ey'okwebaza; Osasulenga obweyamo bwo ali waggulu ennyo: <p><br/>
<p> Era onkoowoolenga ku lunaku olw'okulaba ennaku; Ndikuwonya, naawe olingulumiza nze! <p><br/>
<p> Naye omubi Katonda amugamba nti Ofaayo ki okubuulira amateeka gange, N'oyingiza endagaano yange mu kamwa ko? <p><br/>
<p> Kubanga okyawa okuyigirizibwa, N'ebigambo byange obisuula ennyuma wo. <p><br/>
<p> Bwe walaba omubbi walagaana naye, Era wassa ekimu n'abenzi. <p><br/>
<p> Owaayo akamwa ko eri obubi, N'olulimi lwo lukola eby'obulimba. <p><br/>
<p> Otuula ng'ovuma muganda wo; Era owaayiriza omwana wa nnyoko. <p><br/>
<p> Ebyo wabikola, nange ne nsirika; N'olowooza nga nenkanankanira ddala naawe: Naye ndikunenya, ne mbiteeka mu maaso go. <p><br/>
<p> Kale mulowooze kino, mmwe abeerabira Katonda, Nneme okubataagulataagula, okubulawo alibawonya: <p><br/>
<p> Buli ampa ssaddaaka ey'okwebaza angulumiza; Naye alongoosa obulungi ekkubo lye Ndimulaga obulokozi bwa Katonda.<p><br/>
<p> Onsaasire, ai Katonda, mu kisa kyo; Mu bungi obw'okusaasira kwo sangula ebyonoono byange byonna.<p><br/>
<p> Onnaalize ddala mu bubi bwange, Onnongoose mu kwonoona kwange.<p><br/>
<p> Kubanga njatula ebyonoono byange; N'ekibi kyange kiri mu maaso go bulijjo.<p><br/>
<p> Ggwe, ggwe wekka, ggwe nnayonoona. Ne nkola ekibi mu maaso go: Obeere omutuukirivu bw'oyogera, Osinge omusango bw'osala.<p><br/>
<p> Laba, nze natondebwa mu bubi; Ne mu kwonoona mmange mwe yanzaalira.<p><br/>
<p> Laba, ggwe oyagala eby'omunda eby'amazima; Era mu mwoyo ogutalabika onommanyisa amagezi.<p><br/>
<p> Ontukuze n'ezoobu, nange naaba mulungi: Onnaaze, nange naaba mutukuvu okusinga omuzira.<p><br/>
<p> Ompulize essanyu n'okwesiima; Amagumba ge wamenya gasanyuke.<p><br/>
<p> Okise amaaso go mu bibi byange, Osangule ebyonoono byange byonna. <p><br/>
<p> Ontondemu omutima omulongoofu, ai Katonda; Onzizeemu omwoyo omulungi munda yange. <p><br/>
<p> Tongoba w'oli; So tonziyaako omwoyo gwo omutukuvu. <p><br/>
<p> Onkomezeewo essanyu ery'obulokozi bwo: Onnyweze n'omwoyo ogw'eddembe. <p><br/>
<p> Ne ndyoka njigiriza amakubo go aboonoonyi; N'abalina ebibi balikyukira gy'oli. <p><br/>
<p> Omponye mu musango gw'omusaayi, ai Katonda, ggwe Katonda ow'obulokozi bwange; <p><br/>
<p> Ai Mukama, yasamya emimwa gyange; N'akamwa kange kalyolesa ettendo lyo <p><br/>
<p> Kubanga tosanyukira ssaddaaka; naakukuwadde; Ebiweebwayo ebyokebwa tebikuwoomera. <p><br/>
<p> Ssaddaaka za Katonda ye mmeeme emenyese: Omutima ogumenyese era oguboneredde, ai Katonda, toogugayenga. <p><br/>
<p> Okole bulungi Sayuuni, nga bw'oyagala: Okolere Yerusaalemi bbugwe. <p><br/>
<p> N'olyoka osanyukira ssaddaaka ez'obutuukirivu, eby'okwokya n'eby'okwokya ebiramba: Ne balyoka bawaayo ente ku kyoto kyo.<p><br/>
<p> Lwaki okwenyumiriza mu ttima, ggwe omuzira? Okusaasira kwa Katonda kwa lubeerera.<p><br/>
<p> Olulimi lwo luteesa eby'obubi obwereere; Ng'akamwano ak'obwogi, lukola n'obulimba.<p><br/>
<p> Oyagala ebibi okusinga ebirungi, N'okulimba okusinga okwatula amazima. (Seera)<p><br/>
<p> Oyagala ebigambo byonna ebiruma, Ggwe olulimi olw'obulimba.<p><br/>
<p> Era ne Katonda bw'atyo anaakuzikirizanga emirembe gyonna, Alikusitula, alikukwakula, alikuggya mu weema yo, Alikusigula okuva mu nsi ey'abalamu. (Seera)<p><br/>
<p> Era n'abatuukirivu baliraba, balitya, Balimusekerera, nga boogera nti<p><br/>
<p> Laba, ye wuuyo ataafuula Katonda maanyi ge; Naye ne yeesiga obugagga bwe obungi, Ne yeenyweza mu bubi bwe.<p><br/>
<p> Naye nze nfaanana ng'omuzeyituuni oguloka ennyo mu nnyumba ya Katonda: Neesiga okusaasira kwa Katonda emirembe n'emirembe.<p><br/>
<p> Naakwebazanga ennaku zonna, kubanga ggwe wakola bw'otyo : Era naalindiriranga erinnya lyo, kubanga ddungi, mu maaso g'abatukuvu bo.<p><br/>
<p> Omusirisiru ayogedde mu mutima gwe nti Tewali Katonda. Bavunze, bakoze obubi obw'omuzizo; Tewali akola bulungi.<p><br/>
<p> Katonda yatunula ku baana b'abantu ng'ayima mu ggulu, Alabe nga waliwo abategeera, Abanoonya Katonda.<p><br/>
<p> Buli muntu mu abo azze ennyuma; bonna bagwagwawadde wamu; Tewali akola bulungi, tewali n'omu.<p><br/>
<p> Abakola obubi tebalina magezi? Abalya abantu bange, nga bwe balya emmere, Ne batakaabira Katonda.<p><br/>
<p> Awatali kya kutya we batiira ennyo: Kubanga Katonda asaasaanyizza amagumba g'oyo akukolako olusiisira; Obakwasizza ensonyi, kubanga Katonda yabagoba.<p><br/>
<p> Singa obulokovu bwa Isiraeri bulabise nga buvudde mu Sayuuni! Katonda bw'alikomyawo abantu be abaanyagibwa, Yakobo n'alyoka asanyuka, Isiraeri alijaguza.<p><br/>
<p> Ndokola, ai Katonda, n'erinnya lyo, Onsalire omusango mu maanyi go.<p><br/>
<p> Wulira okusaba kwange, ai Katonda; Otege okutu eri ebigambo eby'akamwa kange.<p><br/>
<p> Kubanga bannaggwanga bangolokokeddeko, N'ab'ekyejo banoonyezza emmeeme yange: Tebateese Katonda mu maaso gaabwe. (Seera)<p><br/>
<p> Laba, Katonda ye mubeezi wange: Mukama ali wamu n'abo abanyweza emmeeme yange.<p><br/>
<p> Aliwalana obubi obwo ku balabe bange: Obazikirize mu mazima go.<p><br/>
<p> Ssaddaaka ey'omwoyo ogw'eddembe gye ndikuwa ggwe: Neebazanga erinnya lyo, ai Mukama, kubanga ddungi.<p><br/>
<p> Kubanga anziye mu kweraliikirira kwonna; N'eriiso lyange lirabye bye njagala nga bituuse ku balabe bange.<p><br/>
<p> Tega okutu eri okusaba kwange, ai Katonda; So teweekweka obutawulira kwegayirira kwange.<p><br/>
<p> Mpulira, onziremu: Okwemulugunya kwange kunteganya, ne nsinda;<p><br/>
<p> Olw'eddoboozi ly'omulabe, Olw'okujooga kw'ababi; Kubanga bansuulako ebikolwa ebibi, Era banjigganya mu busungu.<p><br/>
<p> Omwoyo gunnuma nnyo munda yange: N'entiisa ey'okufa enguddeko.<p><br/>
<p> Okutya n'okukankana kuntuuseeko, N'okwekanga kunnumbye.<p><br/>
<p> Ne njogera nti Singa mbadde n’ebiwaawaatiro ng'ejjiba Nandibuuse, ne ŋŋenda, ne mpummula.<p><br/>
<p> Laba, nandikyamidde wala, Nandisuze mu ddungu. (Seera)<p><br/>
<p> Nandyanguye okudduka mu kiddukiro Okuva mu muyaga n'empewo ennyingi.<p><br/>
<p> Bazikirize, ai Mukama, oyawule ennimi zaabwe: Kubanga ndabye ettima n'okuyomba mu kibuga. <p><br/>
<p> Emisana n'ekiro batambulatambula ku bbugwe waakyo: Era obubi n'ettima biri wakati mu kyo. <p><br/>
<p> Okwonoona kuli wakati mu kyo: Okujooga n'obukuusa tebiva mu nguudo zaakyo. <p><br/>
<p> Kubanga omulabe si ye yanvuma; Nandiyinzizza okugumiikiriza: So si oyo eyankyawa eyanneegulumirizaako; Nandyekwese mu maaso ge: <p><br/>
<p> Wabula ggwe, muntu munnange, Eyatambula nange, mukwano gwange gwe namanyiira ennyo. <p><br/>
<p> Twateesanga ebigambo n'essanyu fembi, Twatambulanga mu nnyumba ya Katonda n'ekibiina. <p><br/>
<p> Okufa kubatuukeko nga tebalowooza, Bakke mu bunnya nga bakyali balamu: Kubanga obubi buli mu nnyumba yaabwe, mu bo wakati. <p><br/>
<p> Nze naakaabiriranga Katonda; Era Mukama anandokolanga. <p><br/>
<p> Akawungeezi n'enkya ne mu ttuntu neemulugunyanga ne nsindanga: Naye anaawuliranga eddoboozi lyange.<p><br/>
<p> Yanunula emmeeme yange mu mirembe mu lutalo olwali lugenda okunsinga: Kubanga abaali balwana nange bangi.<p><br/>
<p> Katonda aliwulira, alibaddamu, ye oyo abeerera edda n'edda lyonna, (Seera) Alibaddamu abo abatalaba biggya, Abatatya Katonda. <p><br/>
<p> Yagolola emikono gye ku abo abaali batabaganye naye: Yanyooma endagaano ye. <p><br/>
<p> Akamwa ke kaali kagonvu ng'omuzigo, Naye omutima gwe kulwana: Ebigambo bye byagonda okusinga amafuta, Naye byali bitala ebisowoddwamu. <p><br/>
<p> Gussenga omugugu gwo ku Mukama, naye anaakuwaniriranga: Taaganyenga abatuukirivu okujjulukuka ennaku zonna. <p><br/>
<p> Naye ggwe, ai Katonda, olibassa mu bunnya obw'okuzikirira: Abantu abaagala omusaayi n'ab'obulimba tebalimala kitundu kya nnaku zaabwe; Naye nze neesiganga ggwe.<p><br/>
<p> Onsaasire, ai Katonda; kubanga abantu baagala okummira nze: Bazibya obudde nga balwana nga banjooga.<p><br/>
<p> Abalabe bange baagala okummira obudde okuziba: Kubanga abalwana nange n'amalala bangi.<p><br/>
<p> Buli lwe nnaatyanga, Neesiganga ggwe.<p><br/>
<p> Mu Katonda ndyebaza ekigambo kye: Katonda gwe nneesize, siritya; Ab'omubiri bayinza kunkola ki?<p><br/>
<p> Bakyusa ebigambo byange okuzibya obudde: Ebirowoozo byabwe byonna bimbaako olw'obubi.<p><br/>
<p> Beekuŋŋaanya, beekweka, Bakebera ebisinde byange, Nga bwe baateega emmeeme yange.<p><br/>
<p> Baliwona olw'obutali butuukirivu? Mu busungu suula amawanga, ai Katonda.<p><br/>
<p> Ggwe obala okutambulatambula kwange: Oteeke amaziga gange mu kasumbi ko; Tegawandiikibwa mu kitabo kyo?<p><br/>
<p> Abalabe bange ne balyoka badda ennyuma ku lunaku lwe ndikaabiriramu: Kino kye mmanyi, nga Katonda ali ku lwange. <p><br/>
<p> Mu Katonda nditendereza ekigambo kye: Mu Mukama nditendereza ekigambo kye. <p><br/>
<p> Katonda gwe nneesize, siritya; Abantu bayinza okunkola ki? <p><br/>
<p> Ebirayiro byo biri ku nze, ai Katonda: Ndisasula ssaddaaka ez'okwebaza eri ggwe. <p><br/>
<p> Kubanga wawonya emmeeme yange okufa: Tewawonya bigere byange okwesittala? Ndyoke ntambule mu maaso ga Katonda mu musana ogw'abantu abalamu.<p><br/>
<p> Onsaasire, ai Katonda, onsaasire; Kubanga emmeeme yange yeeyuna ggwe: Weewaawo, mu kisiikirize eky'ebiwaawaatiro byo mwe nneeyunanga, Okutuusa ebibonoobono ebyo lwe biriggwaawo.<p><br/>
<p> Ndikoowoola Katonda ali waggulu ennyo; Katonda ankolera byonna.<p><br/>
<p> Alituma ng'ayima mu ggulu, n'andokola, Oyo ayagala okummira bw'anvuma; (Seera) Katoada alituma okusaasira kwe n'amazima ge.<p><br/>
<p> Emmeeme yange eri mu mpologoma; Ngalamidde mu abo abaaka n'omuliro, Be baana b'abantu, amannyo gaabwe ge mafumu n'obusaale, N'olulimi lwabwe kye kitala eky'obwogi:<p><br/>
<p> Bakugulumize, ai Katonda, okusinga eggulu; Ekitiibwa kyo kibeere ku nsi zonna.<p><br/>
<p> Bateekeddeteekedde akatimba ebigere byange; Emmeeme yange ekutamye: Bansimidde obunnya mu kkubo lyange; Babuguddemu wakati bo bennyini. (Seera)<p><br/>
<p> Omutima gwange gunywedde, ai Katonda, omutima gwange gunywedde: Ndiyimba, weewaawo, ndiyimba eby'okutendereza.<p><br/>
<p> Zuukuka, ggwe ekitiibwa kyange; zuukuka, entongooli n'ennanga: Nze nzekka naazuukuka enkya mu matulutulu.<p><br/>
<p> Ndikwebaliza ggwe, ai Mukama, mu bantu: Ndiyimba eby'okukutendereza ggwe mu mawanga. <p><br/>
<p> Kubanga ekisa kyo kingi, kituuka mu ggulu, N'amazima go gatuuka mu bbanga. <p><br/>
<p> Bakugulumize, ai Katonda, Okusinga eggulu; Ekitiibwa kyo kibeere ku nsi zonna.<p><br/>
<p> Okwogera mwogera eby'obutuukirivu nga musirika? Musala omusango ogw'amazima, mmwe abaana ba bantu?<p><br/>
<p> Naye mu mitima gyammwe mukola eby'obubi; Ettima ery'emikono gyammwe gwe musango gwe musala mu nsi.<p><br/>
<p> Ababi bakyama okuva mu lubuto: Bwe bazaalibwa, amangu ago ne beekooloobya, nga boogera eby'obulimba.<p><br/>
<p> Obusagwa bwabwe buli ng'obusagwa obw'omusota: Bali nga ssalambwa eritawulira erizibikira amatu gaalyo;<p><br/>
<p> Eritawulira ddoboozi lya balozi, Newakubadde nga baloga n'amagezi mangi gatya.<p><br/>
<p> Ai Katonda, omenye amannyo gaabwe mu bumwa bwabwe: Omenyere ddala amasongezo g'empologoma ento, ai Mukama.<p><br/>
<p> Basaanuuke ng'amazzi agakulukuta amangu: Bw'ateeba n'obusaale bwe, babe nga bazikirizibwa.<p><br/>
<p> Babe ng'ekkovu erisaanuuka eriggwaawo: Era ng'omwana omukazi gw'ataasa, atalabanga ku musana.<p><br/>
<p> Entamu zammwe nga tezinnabuguma n'amaggwa, Aligaggirawo ddala n'embuyaga, amabisi n'ago agaaka gonna. <p><br/>
<p> Omutuukirivu alisanyuka, bw'aliraba okuwalana okwo: Alinaaba ebigere bye mu musaayi gw'ababi. <p><br/>
<p> Abantu ne balyoka boogera nti Mazima waliwo empeera omutuukirivu gy'aliweebwa: Mazima waliwo Katonda asala omusango mu nsi.<p><br/>
<p> Ondokole mu balabe bange, ai Katonda wange: Ongulumize eri abo abangolokokerako.<p><br/>
<p> Ondokole eri abo abakola obutali butuukirivu, Omponye eri abo abaagala omusaayi.<p><br/>
<p> Kubanga, laba, bateega emmeeme yange; Ab'amaanyi bakuŋŋaana okunnumba: Si lwa kyonoono kyange, so si lwa kibi kyange, ai Mukama.<p><br/>
<p> Baddukana, beeteekateeka nga sikoze bubi: Ozuukuke onnyambe, olabe.<p><br/>
<p> Ggwe, ai Mukama Katonda ow'eggye, Katonda wa Isiraeri, Ogolokoke obuulirire amawanga gonna: Tosaasiranga muntu yenna omwonoonyi omubi. (Seera)<p><br/>
<p> Bakomawo akawungeezi, bakaaba ng'embwa, Beetooloola ekibuga.<p><br/>
<p> Laba, beebajjagala n'akamwa kaabwe; Ebitala biri mu mimwa gyabwe: Kubanga boogera nti Ani awulira?<p><br/>
<p> Naye ggwe, Mukama, olibasekerera; Oliduulira amawanga gonna.<p><br/>
<p> Ai amaanyi gange, naakulindiriranga ggwe: Kubanga Katonda kye kigo kyange ekiwanvu. <p><br/>
<p> Katonda ow'okusaasirwa kwange anankulemberanga: Katonda anandabyanga bye njagala nga bituuse ku balabe bange. <p><br/>
<p> Tobatta, abantu bange baleme okwerabira: Obasaasaanye n'amaanyi go, obatoowaze, Ai Mukama engabo yaffe. <p><br/>
<p> Olw'okwonoona kw'akamwa kaabwe, olw'ebigambo by'emimwa gyabwe, Bakwatibwe nga beenyumiriza, Era n'olw'okukolima n'obulimba bye boogera. <p><br/>
<p> Obazikirize mu busungu, obazikirize, balemenga okubaawo nate: Era bategeerenga nga Katonda afugira mu Yakobo, Okutuuka ku nkomerero z'ensi. (Seera) <p><br/>
<p> Era akawungeezi bakomewo, bakaabe ng'embwa, Beetooloole ekibuga. <p><br/>
<p> Balitambulatambula nga banoonya emmere, Balikeesa obudde bwe batalikkuta. <p><br/>
<p> Naye nze naayimbanga ku maanyi go; Weewaawo, naayimbiranga ddala ku kusaasira kwo enkya: Kubanga wali kigo kyange ekiwanvu, N'ekiddukiro ku lunaku olw'okutegana kwange. <p><br/>
<p> Ggwe, ai amaanyi gange, gwe nnaayimbiranga okukutendereza: Kubanga Katonda kye kigo kyange ekiwanvu, Katonda wa kusaasirwa kwange.<p><br/>
<p> Ai Katonda, otusudde, otumenyeemenye; Wasunguwala; otukomyewo, tukwegayiridde.<p><br/>
<p> Wakankanya ensi; wagyasa: Ozibe enjatika zaayo; kubanga eyuuga.<p><br/>
<p> Abantu bo obalaze ebigambo ebizibu: otunywesezza omwenge ogw'okutagatta.<p><br/>
<p> Owadde ebendera abo abakutya, Eyolesebwe olw'amazima. (Seera)<p><br/>
<p> Muganzi wo alyoke awonyezebwe, Lokola n'omukono gwo ogwa ddyo, otuddemu.<p><br/>
<p> Katonda yayogera mu butukuvu bwe; nti Ndijaguza: Ndisala mu Sekemu, era ndigabaagaba ekiwonvu ekya Sukkosi.<p><br/>
<p> Gireyaadi wange, era Manase wange; Efulayimu naye yakuuma omutwe gwange; Yuda gwe muggo gwange ogw'obwakabaka.<p><br/>
<p> Mowaabu kye kinaabirwamu kyange; Edomu ndimukasukira engatto yange: Ggwe Firisutiya, yogerera waggulu ku lwange.<p><br/>
<p> Ani alinnyingiza mu kibuga eky'amaanyi? Ani eyandeeta mu Edomu? <p><br/>
<p> Totusudde, ai Katonda? So totabaala, ai Katonda, n'eggye lyaffe. <p><br/>
<p> Otuyambe eri omulabe: Kubanga obuyambi bw'abantu tebuliimu. <p><br/>
<p> Katonda ye anaatukozanga eby'obuzira: Kubanga oyo ye anaalinnyiriranga ku balabe baffe.<p><br/>
<p> Owulire okukaaba kwange, ai Katonda; Olowooze okusaba kwange.<p><br/>
<p> Nga nnyima ku nkomerero z'ensi naakukoowoolanga; omutima gwange bwe gunaazirikanga: Onnuŋŋamye eri ejjinja erinsinga obugulumivu.<p><br/>
<p> Kubanga wali kiddukiro gye ndi, Ekigo eky'amaanyi eri omulabe.<p><br/>
<p> Naatuulanga mu weema yo emirembe gyonna: Neeyunanga ekisiikirize eky'ebiwaawaatiro byo. (Seera)<p><br/>
<p> Kubanga ggwe, ai Katonda, owulidde obweyamo bwange: Ompadde obusika bw'abo abaagala erinnya lyo.<p><br/>
<p> Olyongera ku nnaku ez'obulamu bwa kabaka: Emyaka gye giriba ng'emirembe emingi.<p><br/>
<p> Alibeerera mu maaso ga Katonda ennaku zonna: Kale teekateeka ekisa n'amazima, biryoke bimuwonye.<p><br/>
<p> Ne ndyoka nnyimba okutendereza erinnya lyo ennaku zonna; Ntuukirize buli lunaku obweyamo bwange.<p><br/>
<p> Emmeeme yange erindirira Katonda yekka: Oyo obulokozi bwange mwe buva.<p><br/>
<p> Ye yekka lye jjinja lyange era bwe bulokozi bwange: Kye kigo kyange ekiwanvu; sirisagaasagana nnyo.<p><br/>
<p> Mulituusa wa okulumba omuntu, Okumutta, mmwe mwenna, Ng'ekisenge ekyewunzise, ng'olukomera oluyuuguuma?<p><br/>
<p> Kino kyokka kye bateesa okumujeeza mu bukulu bwe; Basanyukira eby'obulimba: Boogera eby'omukisa n'akamwa kaabwe, naye bakolima munda.<p><br/>
<p> Emmeeme yange, lindirira Katonda yekka; Kubanga oyo okusubira kwange mwe kuva.<p><br/>
<p> Ye yekka lye jjinja lyange era bwe bulokozi bwange: Oyo kye kigo kyange ekiwanvu: sirisagaasagana.<p><br/>
<p> Awali Katonda we wali obulokozi bwange n'ekitiibwa kyange: Ejjinja ery'amaanyi gange n'ekiddukiro kyange biri mu Katonda.<p><br/>
<p> Mumwesige ye mu biro byonna, mmwe abantu; Mufuke omutima gwammwe mu maaso ge:<p><br/>
<p> Mazima abantu abatali ba kitiibwa gwe mukka, n'abo ab'ekitiibwa ekingi bwe bulimba: Bwe baliteekebwa mu kigera, baliyimuka; Bombiriri omukka gubasinga okuzitowa: <p><br/>
<p> Temwesiganga kujooga, Temugobereranga ebitaliimu mu kunyaga: Obugagga bwe buneeyongeranga, temubussangako mwoyo. <p><br/>
<p> Katonda yayogera omulundi gumu, Mpulidde bwe ntyo emirundi ebiri; Nga Katonda ye nannyini buyinza: <p><br/>
<p> Era ggwe, ai Mukama, olina okusaasira: Kubanga osasula buli muntu ng'omulimu gwe bwe guli.<p><br/>
<p> Ai Katonda, ggwe oli Katonda wange; naakeeranga okukunoonya. Emmeeme yange erumwa ennyonta eri ggwe, omubiri gwange gwegomba ggwe, Mu nsi enkalu ekooyesa, omutali mazzi.<p><br/>
<p> Bwe ntyo bwe nnakutunuuliranga mu watukuvu, Okulaba obuyinza bwo n'ekitiibwa kyo.<p><br/>
<p> Kubanga ekisa kyo kiwooma okusinga obulamu; Emimwa gyange ginaakutenderezanga.<p><br/>
<p> Bwe ntyo bwe nnaakwebazanga nga nkyali mulamu: Naayimusanga emikono gyange mu linnya lyo.<p><br/>
<p> Emmeeme yange enekkusibwanga ng'obusomyo n'amasavu; N'akamwa kange kanaakutenderezanga n'emimwa egisanyuka;<p><br/>
<p> Bwe nnaakujjuukiriranga ku kitanda kyange, Bwe nnaakulowoolezanga mu bisisimuka eby'ekiro.<p><br/>
<p> Kubanga wabeera mubeezi wange, Era mu kisiikirize eky'ebiwaawaatiro byo mwe nnaasanyukiranga.<p><br/>
<p> Emmeeme yange efuga okukugoberera: Omukono gwo ogwa ddyo gumpanirira.<p><br/>
<p> Naye abo abanoonya emmeeme yange okugizikiriza, Baligenda wansi w'ettaka. <p><br/>
<p> Baliweebwayo eri amaanyi ag'ekitala: Balibeera mugabo gwa bibe. <p><br/>
<p> Naye kabaka alisanyukira Katonda: Buli amulayira ye alyenyumiriza; Kubanga akamwa k'abo aboogera eby'obulimba kalizibibwa.<p><br/>
<p> Owulirenga eddoboozi lyange, ai Katonda, mu kwemulugunya kwange: Okuumenga obulamu bwange nnemenga okutya omulabe.<p><br/>
<p> Onkweke eri abakozi b'obubi abateesa mu kyama; N'eri okuyoogaana kw'abo abakola ebitali bya butuukirivu:<p><br/>
<p> Abawagadde olulimi lwabwe ng'ekitala, Abateebye obusaale bwabwe bye bigambo eby'obukambwe:<p><br/>
<p> Balasize oyo eyatuukirira mu bifo eby'ekyama: Baamulasa nga talaba, ne batatya.<p><br/>
<p> Bagumyagana emyoyo mu kuteesa obubi; Bateesa okutega emitego mu kyama; Boogera nti Anaagiraba ani?<p><br/>
<p> Banoonya ebitali bya butuukirivu; boogera nti Tumaze okunoonyeza ddala nga tufuba: N'okulowooza okw'omunda okwa buli muntu, n'omutima gwabwe, biri ng'obuziba.<p><br/>
<p> Naye Katonda alibalasa; Balifumitibwa n’akasaale nga tebalowooza.<p><br/>
<p> Bwe batyo bwe baneesittazibwanga, olulimi lwabwe bennyini nga lubagwisa: Bonna abanaabalabanga banaanyeenyanga emitwe gyabwe.<p><br/>
<p> Era abantu bonna banaatyanga; Ne batendera omulimu gwa Katonda, Ne balowooza n'amagezi bye yakola. <p><br/>
<p> Omutuukirivu anaasanyukiranga Mukama, era anaamwesiganga; Era bonna abalina emitima egy'amazima baneenyumirizanga.<p><br/>
<p> Ettendo likulindirira, ai Katonda, mu Sayuuni: Era ggwe gwe banaatuukiririzanga obweyamo.<p><br/>
<p> Ai ggwe awulira okusaba, Bonna abalina omubiri balijja gy'oli.<p><br/>
<p> Ebitali bya butuukirivu binsinze: Okwonoona kwaffe olikunaaliza ddala.<p><br/>
<p> Alina omukisa oyo gw'olonda, era gw'osembeza gy'oli. Abeerenga mu mpya zo: Tunakkusibwanga obulungi obw'ennyumba yo, Awatukuvu mu yeekaalu yo.<p><br/>
<p> N'ebigambo eby'entiisa olituddamu mu butuukirivu, Ai Katonda ow'obulokozi bwaffe; Ggwe enkomerero zonna ez'ensi gwe zeesiga, N'abo abali ewala ku nnyanja:<p><br/>
<p> Oyo yanyweza ensozi n'amaanyi ge: Nga yeesiba obuyinza:<p><br/>
<p> Asirisa okuwuuma kw'ennyanja, Okuwuuma kw'amayengo gaayo, N'okuyoogaana kw'amawanga.<p><br/>
<p> Era n'abo abatuula ku nkomerero z'ensi batya olw'obubonero bwo: Ggwe osanyusa emiryango gy'enkya n'egy'akawungeezi.<p><br/>
<p> Okyalira ensi, n'ogifukirira, Ogigaggawaza nnyo; Omugga gwa Katonda gujjudde amazzi: Obalabira eŋŋaano, ng'omaze okulongoosa ensi bw'otyo. <p><br/>
<p> Ofukirira ensalosalo zaayo amazzi amangi; Olongoosa ebibibi byayo: Ogigonza n'oluwandaggirize; Okuwa omukisa okumera kwayo. <p><br/>
<p> Oteeka engule ku mwaka, bwe bulungi bwo; N'amakubo go gatonnyesa obugimu. <p><br/>
<p> Gatonnyesa mu malundiro ag'omu ddungu: N'obusozi bwesiba essanyu. <p><br/>
<p> Amalundiro gambala ebisibo; Era n'ebiwonvu bibikkiddwa eŋŋaano: Byogerera waggulu olw'essanyu, era biyimba.<p><br/>
<p> Leeta eddoboozi ery'essanyu eri Katonda, ensi yonna:<p><br/>
<p> Yimbira waggulu ekitiibwa eky'erinnya lye: Gulumiza ettendo lye libe n'ekitiibwa.<p><br/>
<p> Gamba Katonda nti Emirimu gyo nga gya ntiisa! Olw'obuyinza bwo obungi abalabe bo balikujeemukira.<p><br/>
<p> Ensi yonna erikusinza, Erikuyimbira ggwe; Baliyimbira erinnya lyo. (Seera)<p><br/>
<p> Mujje mulabe emirimu gya Katonda; Ye w'entiisa mu by'akola eri abaana b'abantu.<p><br/>
<p> Ennyanja yagifuula olukalu: Baayita mu mugga n'ebigere: Awo we twamusanyukirira.<p><br/>
<p> Afuga n'amaanyi ge emirembe gyonna; Amaaso ge gatunuulira amawanga: Abajeemu balemenga okwegulumiza. (Seera)<p><br/>
<p> Kale, mmwe amawanga, mumwebazenga Katonda waffe, Muwulize eddoboozi erimutendereza:<p><br/>
<p> Akwatirira emmeeme yaffe obutafa, Era ataganya bigere byaffe okusagaasagana. <p><br/>
<p> Kubanga ggwe, ai Katonda, watugeza: Watukema nga bwe bakema effeeza. <p><br/>
<p> Watuyingiza mu kitimba; Wateeka omugugu omuzito ku biwato byaffe. <p><br/>
<p> Weebagaza abantu okulinnya ku mitwe gyaffe; Twayita mu muliro ne mu mazzi; Naye watuggyamu n'otuyingiza mu kifo eky'obugagga. <p><br/>
<p> Naayingira mu nnyumba yo n'ebiweebwayo ebyokebwa, Naakusasula obweyamo bwange, <p><br/>
<p> Emimwa gyange bwe gyayogera, N'akamwa kange bwe kaayatula, bwe nnalaba ennaku. <p><br/>
<p> Naakuwa ebyokwokya ebya ssava, N'ebyokwoteza eby'endiga eza seddume; Naawaayo ente n'embuzi. (Seera) <p><br/>
<p> Mujje muwulire, mwenna abatya Katonda, Nange ne mbuulira bye yakolera emmeeme yange. <p><br/>
<p> Namukoowoola n’akamwa kange, Era yatenderezebwa n'olulimi lwange. <p><br/>
<p> Bwe mba ndowooza obutali butuukirivu mu mutima gwange, Mukama taawulire: <p><br/>
<p> Naye mazima Katonda awulidde; Alowoozezza eddoboozi ery'okusaba kwange. <p><br/>
<p> Katonda yeebazibwe, Atagobye kusaba kwange, so tannyimye kusaasira kwe.<p><br/>
<p> Katonda atusaasirenga, atuwenga omukisa. Atwakizenga amaaso ge; (Seera)<p><br/>
<p> Ekkubo lyo limanyibwenga mu nsi, Obulamu bwo obulokola bumanyibwenga mu mawanga gonna.<p><br/>
<p> Abantu bakutenderezenga, ai Katonda; Abantu bonna bakutenderezenga.<p><br/>
<p> Kale, amawanga gasanyukenga gayimbenga olw'essanyu: Kubanga olisalira abantu emisango egy'ensonga, Era olifugira amawanga mu nsi. (Seera)<p><br/>
<p> Abantu bakutenderezenga, ai Katonda; Abantu bonna bakutenderezenga,<p><br/>
<p> Ensi ereese ekyengera kyayo: Katonda, ye Katonda waffe, anaatuwanga omukisa.<p><br/>
<p> Katonda anaatuwanga omukisa; N'enkomerero zonna ez'ensi zinaamutyanga.<p><br/>
<p> Katonda agolokoke, abalabe be basaasaane; Era n'abo abamukyawa badduke mu maaso ge.<p><br/>
<p> Ng'omukka bwe gugobebwa, obagobe bw'otyo: Ng'envumbo bw'esaanuuka ku muliro, Ababi bazikirire bwe batyo awali Katonda.<p><br/>
<p> Naye abatuukirivu basanyuke; bajagulize mu maaso ga Katonda: Weewaawo, bajaguze n'essanyu.<p><br/>
<p> Mumuyimbire Katonda, muyimbe okutendereza erinnya lye: Mumukubire oluguudo oyo eyeebagalira mu malungu; YA lye linnya lye; era mujagulize mu maaso ge.<p><br/>
<p> Kitaabwe w'abo abatalina bakitaabwe, era asalira bannamwandu omusango, Katonda mu kifo kye ekitukuvu ky'atuulamu.<p><br/>
<p> Katonda awa abawuulu ennyumba: Aggya abasibe (mu kkomera) okulaba ebirungi: Naye abajeemu batuula mu nsi ekaze.<p><br/>
<p> Ai Katonda, bwe wakulembera abantu bo, Bwe watambula mu ddungu; (Seera)<p><br/>
<p> Ensi n'ekankana, Eggulu ne ligwa mu maaso ga Katonda: Olusozi luli Sinaayi ne lukankanira mu maaso ga Katonda, Katonda wa Isiraeri.<p><br/>
<p> Ggwe, ai Katonda, watonnyesa enkuba nnyingi, N'onyweza obusika bwo, bwe bwali nga bukooye. <p><br/>
<p> Ekibiina kyo kyatuula omwo: Ggwe, ai Katonda; wateekerateekera abaavu olw'obulungi bwo. <p><br/>
<p> Mukama yawa ekigambo: Abakazi ababuulira ebigambo lye ggye eringi. <p><br/>
<p> Bakabaka b'eggye badduka, badduka: Omukazi asigala eka ye agaba omunyago. <p><br/>
<p> Muligalamira mu bisibo by'endiga, Ng'ebiwaawaatiro by'ejjiba ebibikkibwako effeeza, N'ebyoya byalyo ebiriko ezaabu emmyufu? <p><br/>
<p> Omuyinza w'ebintu byonna bwe yasaasaanyiza omwo bakabaka, Kyali nga omuzira bwe gutonnya mu Zalumoni. <p><br/>
<p> Olusozi Basani lwe lusozi lwa Katonda; Olusozi Basani lwe lusozi oluwanvu. <p><br/>
<p> Kiki ekibaluziimuuza, mmwe ensozi empanvu, Olusozi Katonda lwe yayagala okulutuulako? Weewaawo, Mukama anaalutuulangako emirembe gyonna. <p><br/>
<p> Amagaali ga Mukama bwe bukumi obubiri, ze nkumi n’enkumi: Mukama ali mu ago, nga ku Sinaayi, mu watukuvu. <p><br/>
<p> Olinnye waggulu, osibye obusibe bwo; Oweereddwa ebirabo mu bantu, Era ne mu bajeemu, Mukama Katonda alyoke atuulenga wamu nabo. <p><br/>
<p> Mukama atenderezebwenga atusitulira omugugu gwaffe buli lunaku, Ye Katonda, bwe bulokozi bwaffe. (Seera) <p><br/>
<p> Katonda ye Katonda ow'okuwonyanga gye tuli; Era Yakuwa Mukama ye nannyini kuwonya mu kufa. <p><br/>
<p> Naye Katonda alifumita omutwe gw'abalabe be, N'obwezinge obuliko enviiri obwa buli muntu anyiikira okuzza omusango. <p><br/>
<p> Mukama yayogera nti Ndikomyawo okuva mu Basani, Ndibakomyawo okuva mu buziba bw'ennyanja: <p><br/>
<p> Olyoke onnyike ekigere kyo mu musaayi, Olulimi lw'embwa zo lubeerenga n'omugabo gwalwo eri abalabe bo. <p><br/>
<p> Balabye bw'otambula, ai Katonda, Ggwe Katonda wange, Kabaka wange, bw'otambula ng'oyingira mu watukuvu. <p><br/>
<p> Abayimbi bakulembedde, abakubi b'ennanga bagoberedde, Wakati mu bawala abakuba ebitaasa. <p><br/>
<p> Mwebalize Katonda mu bibiina, Ye Mukama, mmwe ab'oluzzi lwa Isiraeri. <p><br/>
<p> Waliwo Benyamini omuto abafuga, Waliwo abalangira ba Yuda n'abateesa nabo, Waliwo abalangira ba Zebbulooni, abalangira ba Nafutaali. <p><br/>
<p> Katonda wo alagidde amaanyi go: Onywezenga, ai Katonda, kye watukolera. <p><br/>
<p> Olwa yeekaalu yo eri mu Yerusaalemi, Bakabaka kyebanaavanga bakuleetera ebirabo. <p><br/>
<p> Onenye ensolo ey'omu bitoogo, Ente ennyingi eza seddume, n'ennyana ez'amawanga, Ng'olinnyirira ebitundu eby'effeeza n'ebigere byo; Asaasaanyizza amawanga agasanyukira entalo. <p><br/>
<p> Abalangira baliva mu Misiri; Kuusi eryanguwa okugolola emikono gye eri Katonda. <p><br/>
<p> Muyimbire Katonda, mmwe amatwale g'ensi; Kale muyimbe okutendereza Mukama; (Seera) <p><br/>
<p> Oyo eyeebagala ku ggulu eriri waggulu w'eggulu, eryabaawo edda n'edda lyonna; Laba, ayogera n'eddoboozi lye, lye ddoboozi ery'amaanyi. <p><br/>
<p> Mumuwe Katonda amaanyi: Obulungi bwe bufuga Isiraeri, N'amaanyi ge gali mu ggulu. <p><br/>
<p> Ai Katonda, oli wa ntiisa ng'oyima mu bifo byo ebitukuvu: Katonda wa Isiraeri yawa amaanyi n'obuyinza abantu be. Katonda yeebazibwe.<p><br/>
<p> Ndokola, ai Katonda; Kubanga amazzi gayingidde ne gatuuka ku mmeeme yange.<p><br/>
<p> Ntubira mu bitosi ebiwanvu awatali kuyimirira: Ntuuse mu buziba amazzi amangi we gampitirako.<p><br/>
<p> Okukaaba kwange kunkooyesezza; obulago bwange bukaze: Amaaso gange ganzibye nga nnindirira Katonda wange.<p><br/>
<p> Abankyayira obwereere basinga enviiri ez'oku mutwe gwange obungi: Abaagala okunzikiriza, kubanga be balabe bange awatali nsonga, ba maanyi: Ne ndyoka nziza kye saabaggyaako.<p><br/>
<p> Ai Katonda, ggwe omanyi obusirusiru bwange: N'okwonoona kwange tekukisibwa ggwe.<p><br/>
<p> Abakulindirira ggwe balemenga okukwatibwa ensonyi ku lwange, ai Mukama Katonda ow'eggye: Abakunoonya ggwe balemenga okuswazibwa ku lwange, ai Katonda wa Isiraeri.<p><br/>
<p> Kubanga banvuma okunnanga ggwe; Ensonyi zibisse amaaso gange.<p><br/>
<p> Nfuuse munnaggwanga eri baganda bange, Era atali mumanyi eri abaana ba mmange.<p><br/>
<p> Kubanga obuggya obw'ennyumba yo bundidde; N'ebivume by'abo abakuvuma ggwe binguddeko. <p><br/>
<p> Bwe nnakaaba amaziga, emmeeme yange n'esiiba enjala, Ekyo kye kyanvumya. <p><br/>
<p> Bwe nnayambala ebibukutu, Ne mbafuukira eŋŋombo. <p><br/>
<p> Abatuula mu mulyango banjogerako, Era ndi luyimba lwa batamiivu. <p><br/>
<p> Naye nze, okusaba kwange kuli eri ggwe, ai Mukama, mn kiseera eky'okukkiririzaamu: Ai Katonda, mu kusaasira kwo okungi, Onziremu mu mazima ag'obulokozi bwo. <p><br/>
<p> Onnyinyulule mu bitosi, nneme okutubira: Ndokoke eri abo abankyawa ne mu mazzi ag'eddubi. <p><br/>
<p> Amazzi amangi galeme okumpangula, Newakubadde obuziba buleme okummira; Newakubadde obunnya buleme okunzibira akamwa kaabwo. <p><br/>
<p> Onziremu, ai Mukama; kubanga ekisa kyo kirungi: Ng'okusaasira kwo bwe kuli okungi, onkyukire. <p><br/>
<p> So tokisa amaaso go omuddu wo; Kubanga ndi mu nnaku; oyanguwe okunziramu. <p><br/>
<p> Osemberere emmeeme yange, oginunule: Ompe eddembe olw'abalabe bange. <p><br/>
<p> Ggwe omanyi bwe nvumibwa, bwe nkwatibwa ensonyi, bwe nnyoomebwa: Abalabe bange bonna bali mu maaso go. <p><br/>
<p> Okuvumibwa kumenye omutima gwange; era njijudde ennaku: Nnoonyezza anansaasira, naye tewabadde n'omu: Era abanansanyusa, naye ne siraba. <p><br/>
<p> Era bampa omususa okuba emmere yange; Era bwe nnalumibwa ennyonta ne bannywesa omwenge omukaatuufu, <p><br/>
<p> Emmeeza yaabwe eri mu maaso gaabwe ebeerenga ekyambika gye bali; Era bwe baba mu mirembe, gifuukenga omutego. <p><br/>
<p> Amaaso gaabwe gabenga mu kizikiza, baleme okulaba; Okankanyenga ebiwato byabwe ennaku zonna. <p><br/>
<p> Obafukengako ekiruyi kyo, N'obusungu bwo obukambwe bubatuukengako. <p><br/>
<p> Ennyumba yaabwe erekebwenga, So omuntu yenna alemenga okubeera mu weema zaabwe. <p><br/>
<p> Kubanga baayigganya oyo gw'okubye; Era boogera ku nnaku zaabo b'ofumise. <p><br/>
<p> Oyongerenga obubi ku bubi bwabwe: So balemenga okuyingira mu butuukirivu bwo. <p><br/>
<p> Basangulibwenga okuva mu kitabo ky'obulamu, So balemenga okuwandiikibwa awamu n'abatuukirivu. <p><br/>
<p> Naye nze ndi mwavu, munaku: Obulokozi bwo, ai Katonda, bungulumize waggulu. <p><br/>
<p> Naatenderezanga erinnya lya Katonda n'oluyimba, Naamugulumizanga n'okwebaza. <p><br/>
<p> Era ebyo binaasanyusanga Mukama okusinga ente, Ente erina amayembe n'ebinuulo. <p><br/>
<p> Abawombeefu bakirabye ne basanyuka: Mmwe abanoonya Katonda, omutima gwammwe gube omulamu. <p><br/>
<p> Kubanga Mukama awulira abaavu, So tanyooma basibe be. <p><br/>
<p> Eggulu n'ensi bimutenderezenga, Ennyanja ne byonna ebigitambuliramu. <p><br/>
<p> Kubanga Katonda alirokola Sayuuni, era alizimba ebibuga bya Yuda; Nabo balituula omwo, ne bagirya <p><br/>
<p> Era n'ezzadde ly'abaddu be baligisikira; N'abo abaagala erinnya lye balituula omwo.<p><br/>
<p> Oyanguwe, ai Katonda, okundokola; Oyanguwe okunnyamba, ai Mukama.<p><br/>
<p> Bakwatibwe ensonyi baswale Abanoonya emmeeme yange: Bazzibwe ennyuma bajeezebwe Abasanyukira okufiirwa kwange.<p><br/>
<p> Bazzibwe ennyuma olw'ensonyi zaabwe Aboogera nti Nyenya, nyenya.<p><br/>
<p> Bonna abakunoonya bakusanyukirenga bajaguzenga; N'abo abaagala obulokozi bwo boogerenga bulijjo nti Katonda agulumizibwenga.<p><br/>
<p> Naye nze ndi mwavu, sirina kintu; Oyanguwe okujja gye ndi, ai Katonda: Ggwe oli mubeezi wange era omulokozi wange; Ai Mukama, tolwawo.<p><br/>
<p> Ggwe, ai Mukama, ggwe nneesiga: Nnemenga okukwatibwa ensonyi ennaku zonna.<p><br/>
<p> Ondokole mu butuukirivu bwo, omponye: Ontegere okutu, ondokole.<p><br/>
<p> Obeerenga gye ndi olwazi olw'okutuulangako, we nnaayinzanga okweyuna bulijjo: Walagira okundokola; Kubanga ggwe oli lwazi lwange era ekigo kyange.<p><br/>
<p> Omponye, ai Katonda wange, mu mukono gw'omubi, Mu mukono gw'omuntu atali mutuukirivu, omukambwe.<p><br/>
<p> Kubanga ggwe oli ssuubi lyange, ai Mukama Katonda: Ggwe gwe nneesiga okuva mu buto bwange.<p><br/>
<p> Ggwe wampanirira okuva mu lubuto: Ggwe wanziya mu byenda bya mmange: Ggwe gwe nnaatenderezanga ennaku zonna.<p><br/>
<p> Nninga ekitalo eri abantu abangi; Naye ggwe oli kiddukiro kyange eky'amaanyi.<p><br/>
<p> Akamwa kange kanajjulanga ettendo lyo, N'ekitiibwa kyo okuzibya obudde.<p><br/>
<p> Tonsuula mu biro eby'obukadde; Tondekanga amaanyi gange bwe galimbula. <p><br/>
<p> Kubanga abalabe bange banjogerako; N'abo abateega emmeeme yange bateesa wamu, <p><br/>
<p> Nga boogera nti Katonda amulese: Mumugoberere mumukwate; kubanga tewali anaamuwonya. <p><br/>
<p> Ai Katonda, tombeera wala: Ai Katonda wange, yanguwa okunnyamba. <p><br/>
<p> Bakwatibwe ensonyi bazikirire abakyawa emmeeme yange; Baswazibwe banyoomebwe abaagala okunkola obubi. <p><br/>
<p> Naye naasuubiranga ennaku zonna, Era naayongeranga okukutenderezanga bulijjo. <p><br/>
<p> Akamwa kange kanaatenderanga obutuukirivu bwo, N'obulokozi bwo okuzibya obudde; Kubanga omuwendo gwabyo sigumanyi. <p><br/>
<p> Najjanga n'ebikolwa eby'amaanyi ebya Mukama Katonda: Naayogeranga ku butuukirivu bwo, ku bubwo bwokka. <p><br/>
<p> Ai Katonda, ggwe wanjigirizanga okuva mu buto bwange; Era okutuusa leero naabuuliranga ebikolwa byo eby'ekitalo. <p><br/>
<p> Weewaawo, bwe ndiba nkaddiye era nga mmeze envi, ai Katonda, tondekanga; Okutuusa lwe ndibuulira amaanyi go emirembe egijja okubaawo, N'obuyinza bwo buli muntu agenda okujja. <p><br/>
<p> Era n'obutuukirivu bwo, ai Katonda, bugulumivu nnyo: Ggwe eyakola ebikulu, Ai Katonda, afaanana nga ggwe ani? <p><br/>
<p> Ggwe eyatulaga ebibonoobono ebingi ebizibu, Olituzuukiza nate, Era olitulinnyisa nate okuva mu bya wansi by'ensi. <p><br/>
<p> Oyongerenga ggwe obukulu bwange, Okyukenga nate onsanyuse. <p><br/>
<p> Era naakutenderezanga n'endere, Amazima go ge nnaatenderezanga, ai Katonda wange: Ggwe gwe nnaatenderezanga nga nnyimba mu nnanga, Ai ggwe Omumkuvu wa Isiraeri. <p><br/>
<p> Emimwa gyange ginaasanyukanga nnyo bwe nnaayimbanga okukutendereza; N'emmeeme yange gye wanunula. <p><br/>
<p> Era n'olulimi lwange lunaayogeranga ku butuukirivu bwo okuzibya obudde: Kubanga bakwatiddwa ensonyi, baswazibbwa abaagala okunkola obubi.<p><br/>
<p> Owenga kabaka emisango gyo, ai Katonda Era owenga obutuukirivu bwo omwana wa kabaka.<p><br/>
<p> Anaasaliranga abantu bo emisango egy'obutuukirivu, N'abaavu bo egy'ensonga.<p><br/>
<p> Ensozi zinaaleeteranga abantu emirembe, N'obusozi, mu butuukirivu.<p><br/>
<p> Anaasaliranga omusango abaavu ab'omu bantu, Anaalokolanga abaana b'abo abatalina bintu, Era anaamenyaamenyanga omujoozi.<p><br/>
<p> Banaakutyanga ng'enjuba ekyaliwo, Era ng'omwezi gukyayaka, emirembe gyonna.<p><br/>
<p> Alikka ng'enkuba bw'etonnya ku ssubi erisaliddwa: Ng'empandaggirize ezifukirira ensi.<p><br/>
<p> Mu nnaku ze abatuukirivu banaalabanga omukisa, Era wanaabangawo emirembe emingi, okutuusa omwezi lwe guliggwaawo.<p><br/>
<p> Era anaafuganga okuva ku nnyanja okutuuka ku nnyanja, Era okuva ku Mugga okutuuka ku nkomerero z'ensi.<p><br/>
<p> Abatuula mu ddungu balimufukaamirira; N'abalabe be balikomba enfuufu. <p><br/>
<p> Bakabaka b'e Talusiisi n'ab'oku Bizinga banaaleetanga ebirabo: Bakabaka w’e Syeba n'ab'e Seeba banaawangayo ebitone. <p><br/>
<p> Weewaawo, bakabaka bonna banaavuunamiranga mu maaso ge: Amawanga gonna ganaamuweerezanga. <p><br/>
<p> Kubanga anaawonyanga omunafu bw'anaakaabanga: N'omwavu atalina mubeezi. <p><br/>
<p> Anaasaasiranga omwavu n'omunafu, N'emmeeme z'abanafu anaazirokolanga. <p><br/>
<p> Anaanunulanga emmeeme zaabwe mu kujoogebwa n'ettima: N'omusaayi gwabwe gunaabanga gwa muwendo mungi mu maaso ge: <p><br/>
<p> Era banaabanga balamu; naye anaaweebwanga ku zaabu ey'e banaamusabiranga Syeba: Era abantu bulijjo; Banaamwebazanga okuzibya obudde. <p><br/>
<p> Wanaabangawo emmere enkalu nnyingi mu nsi ku ntikko y'ensozi; Ebibala byayo binaayuuganga nga Lebanooni: N'ab'ekibuga banaameranga ng'omuddo ogw'oku nsi. <p><br/>
<p> Erinnya lye linaabeereranga emirembe gyonna; Erinnya lye linaalwangawo ng'enjuba: N'abantu banaalabanga omukisa mu ye; Amawanga gonna ganaamuyitanga wa Mukisa. <p><br/>
<p> Yeebazibwenga Mukama Katonda, Katonda wa Isiraeri, Akola eby'amagero yekka: <p><br/>
<p> N'erinnya lye ery'ekitiibwa lyebazibwenga emirembe gyonna; Era ensi zonna zijjuzibwenga ekitiibwa kye. Amiina, era Amiina. <p><br/>
<p> Okusaba kwa Dawudi mutabani wa Yese kuwedde.<p><br/>
<p> Mazima Katonda wa kisa eri Isiraeri, Eri abo abalina emitima emirongoofu.<p><br/>
<p> Naye nze, ebigere byange byali kumpi n'okugwa; Okutambula kwange kwabulako katono okuseerera.<p><br/>
<p> Kubanga ab'amalala bankwasa obuggya, Bwe nnalaba ababi bwe balina omukisa.<p><br/>
<p> Kubanga bafa tebalumwangako: Naye amaanyi gaabwe ganywera.<p><br/>
<p> Tebalaba nnaku ng'abantu abalala; So tebabonyaabonyezebwa ng'abantu abalala:<p><br/>
<p> Amalala kyegava gabeera ng'omukuufu ogwetooloola obulago bwabwe; Ettima libabikka ng'ekyambalo.<p><br/>
<p> Amaaso gaabwe gabakanuse olw'obugevvu: Balina ebingi okukira omutima bye guyinza okwagala.<p><br/>
<p> Baduula ne boogera eby'okujooga mu bubi: Boogera ebikulu.<p><br/>
<p> Omumwa gwabwe bagutadde mu ggulu, N'olulimi lwabwe lutambulatambula mu nsi. <p><br/>
<p> Abantu be kyebava bakomawo wano: N'amazzi ag'omu kikompe ekijjudde ne bagamalirawo ddala. <p><br/>
<p> Era boogera nti Katonda amanya atya? Era okumanya kuli mu oyo ali waggulu ennyo? <p><br/>
<p> Laba, abo be babi; Era beeyongera mu bugagga nga balina emirembe ennaku zonna. <p><br/>
<p> Mazima nnongooserezza bwereere omutima gwange, Ne nnaaba mu ngalo zange n'obutayonoona; <p><br/>
<p> Kubanga nabonyaabonyezebwa okuzibya obudde, Ne nkangavvulwa buli nkya. <p><br/>
<p> Singa nayogera nti Ka njogere bwe ntyo; Laba, nandikkusizza emirembe gy'abaana bo. <p><br/>
<p> Bwe nnalowooza bwe nnyinza okutegeera ekyo, Kyanteganya ne kinnema; <p><br/>
<p> Okutuusa lwe nnagenda mu watukuvu wa Katonda, Ne ndowooza ebibatuukako ku nkomerero. <p><br/>
<p> Mazima obateeka mu bifo eby'obuseerezi: Obasuulira ddala ne bazikirira. <p><br/>
<p> Nga bafuuse ekifulukwa mu kaseera akatono Entiisa zibamalirawo ddala. <p><br/>
<p> Ng'ekirooto bwe kiri aloose ng'azuukuse; Era bw'otyo naawe, ai Mukama, bw'olizuukuka, olinyooma ekifaananyi kyabwe. <p><br/>
<p> Kubanga omutima gwange gwannuma, N'emmeeme yange yanfumita; <p><br/>
<p> Bwe nnali ng'ensolo bwe ntyo ne ssitegeera; Nali nsolo mu maaso go. <p><br/>
<p> Naye ndi wamu naawe ennaku zonna: Onkutte omukono gwange ogwa ddyo. <p><br/>
<p> Ononnuŋŋamyanga n'amagezi go, Era oluvannyuma olinzikiriza okuyingira mu kitiibwa. <p><br/>
<p> Ani gwe nnina mu ggulu wabula ggwe? So tewali mu nsi gwe njagala wabula ggwe. <p><br/>
<p> Omubiri gwange n'omutima gwange bimpwako: Naye Katonda ge maanyi g'omutima gwange n'omugabo gwange emirembe gyonna. <p><br/>
<p> Kubanga, laba, abakuli ewala balizikirira: Wabafaafaaganya bonna abagenda okwenda ne bakuleka. <p><br/>
<p> Naye kirungi nze nsemberere Katonda: Mukama Katonda mmufudde ekiddukiro kyange, Ndyoke njogerenga ku bikolwa byo byonna.<p><br/>
<p> Ai Katonda, kiki ekyatusuuza ennaku zonna? Kiki ekinyoosa obusungu bwo eri endiga ez'ettale lyo?<p><br/>
<p> Ojjukire ekibiina kyo kye wagula edda, Kye wanunula okuba ekika eky'obusika bwo; N'olusozi Sayuuni, lwe watuulangamu.<p><br/>
<p> Oyimuse ebigere byo ogende mu bifulukwa ebitavaawo, Obubi bwonna omulabe bwe yakola mu watukuvu.<p><br/>
<p> Abalabe bo bawulugumye wakati mu kibiina kyo; Basimbye ebendera zaabwe okuba obubonero.<p><br/>
<p> Bafaananye ng'abantu abayimusa Embazzi okutema ekisaka eky'omu kibira.<p><br/>
<p> Ne kaakano bamenyaamenya emirimu gyawo gyonna emyole N'embazzi n'ennyondo.<p><br/>
<p> Bookezza omuliro awatukuvu wo; Banyoomye ennyumba ey'erinnya lyo ne bagisuula wansi.<p><br/>
<p> Boogedde mu mitima gyabwe nti Tubazikiririze ddala bonna bonna: Bookerezza ddala amakuŋŋaaniro gonna aga Katonda mu nsi.<p><br/>
<p> Tetukyalaba bubonero bwaffe; Tewakyali nnabbi n'omu; So temuli n'omu mu ffe ategeera ebyo gye birituusa okubaawo. <p><br/>
<p> Ai Katonda, omulabe alituusa wa okuvuma? Akukyawa alivvoola erinnya lyo emirembe gyonna? <p><br/>
<p> Kiki ekikuddiriza omukono, omukono gwo ogwa ddyo? Oguggye mu kifuba kyo obazikirize. <p><br/>
<p> Naye Katonda ye Kabaka wange edda n'edda lyonna, Aleeta obulokozi wakati mu nsi. <p><br/>
<p> Wayawula ennyanja n'amaanyi go: Wamenya emitwe gy'ensolo mu mazzi. <p><br/>
<p> Wamenyaamenya emitwe gya lukwata, Wamuwa okuba emmere y'abo abatuula mu ddungu. <p><br/>
<p> Wasalamu ensulo n'omukka: Wakaza emigga eminene. <p><br/>
<p> Emisana gigyo, era n'ekiro kikyo: Wakola omusana n'enjuba. <p><br/>
<p> Wateekawo ensalo zonna ez'ensi: Wakola ekyeya ne ddumbi. <p><br/>
<p> Ojjukire kino ng'abalabe bavumye, ai Mukama, Era ng'eggwanga essirusiru liboggoledde erinnya lyo. <p><br/>
<p> Nkwegayiridde, towaayo emmeeme y'ejjiba lyo eri ensolo: Teweerabira bulamu obw'abaavu bo ennaku zonna. <p><br/>
<p> Ojjukire endagaano: Kubanga ebifo eby'enzikiza eby'ensi bijjudde ennyumba ez'ettima. <p><br/>
<p> Ajoogebwa alemenga okudda ng'akwatiddwa ensonyi, nkwegayiridde: Abaavu n'abanafu batenderezenga erinnya lyo. <p><br/>
<p> Golokoka, ai Katonda, weewolereze ensonga yo, Ojjukire omusirusiru bw'azibya obudde okukuvuma. <p><br/>
<p> Teweerabira ddoboozi lya balabe bo: Oluyoogaano lw'abo abakugolokokerako lulinnya bulijjo.<p><br/>
<p> Tukwebaza, ai Katonda; Twebaza kubanga erinnya lyo liri kumpi: Abantu boogera ku bikolwa byo eby'ekitalo.<p><br/>
<p> Bwe ndiraba ebiro ebyateekebwawo, Ndisala emisango egy'ensonga.<p><br/>
<p> Ensi n'abantu bonna abagituulamu biweddewo: Nze nsimbye empagi zaayo. (Seera)<p><br/>
<p> Nagamba ab'ekyejo nti Temugiranga kyejo: N'ababi nti Temuyimusanga jjembe:<p><br/>
<p> Temuyimusanga waggulu jjembe lyammwe Temwogeranga n'ensingo enkakanyavu.<p><br/>
<p> Kubanga okugulumizibwa tekuva buvanjuba, Newakubadde ebugwanjuba, newakubadde obukiika obwa ddyo.<p><br/>
<p> Naye Katonda ye mulamuzi: Atoowaza ono, n'oli amugulumiza.<p><br/>
<p> Kubanga mu mukono gwa Mukama ekikompe mwekiri, n'omwenge gwamu guliko ejjovu; Kijjudde ogutabuddwamu, n'akifuka; Mazima ebbonda lyagwo ababi bonna ab'ensi balirikutamira, balirinywa.<p><br/>
<p> Naye nze naabuuliranga emirembe gyonna, Naayimbanga okutendereza Katonda wa Yakobo. <p><br/>
<p> Era n'amayembe gonna ag'ababi naagazikirizanga; Naye amayembe g'abatuukirivu ganaagulumizibwanga.<p><br/>
<p> Mu Yuda Katonda amanyibwa: Erinnya lye kkulu mu Isiraeri.<p><br/>
<p> Era mu Salemi eweema ye mweri, N'ekifo kye ky'atuulamu mu Sayuuni.<p><br/>
<p> Eyo gye yamenyera obusaale obw'omutego, Engabo, n'ekitala, n'olutalo. (Seera<p><br/>
<p> Oli wa kitiibwa, osinga, okuva ku nsozi ez'omunyago.<p><br/>
<p> Ab'emitima emizira banyagiddwa, beebase mu tulo twabwe; So mu bantu ab'amaanyi temuli abalabye emikono gyabwe.<p><br/>
<p> Ggwe onenyezza, ggwe Katonda wa Yakobo, Eggaali era n'embalaasi n'ebyebasibwa otulo otw'okufa.<p><br/>
<p> Ggwe, ggwe ogwanira okutiibwa: Era ani ayinza okuyimirira mu maaso go ng'omaze okusunguwala?<p><br/>
<p> Wawuliza omusango nga guvudde mu ggulu; Ensi n'etya, n'esirika;<p><br/>
<p> Katonda bwe yagolokoka okusala omusango, Okulokola abawombeefu bonna abali mu nsi. (Seera) <p><br/>
<p> Mazima obusungu bw'abantu bulikutendereza: Obusungu obulisigalawo olibwesiba. <p><br/>
<p> Mweyame obweyamo, musasule Mukama Katonda wammwe: Bonna abamwetoolodde baleetere ebirabo oyo agwanira okutiibwa. <p><br/>
<p> Alizikiriza omwoyo gw'abalangira: Ye w'entiisa eri bakabaka b'ensi.<p><br/>
<p> Naakabiranga Katonda n'eddoboozi lyange; Eri Katonda n'eddoboozi lyange, naye anampuliranga.<p><br/>
<p> Ku lunaku olw'okunakuwala kwange nanoonya Mukama; Omukono gwange ne gugololebwa ekiro ne gutaddirira; Emmeeme yange n'egaana okusanyusibwa.<p><br/>
<p> Njijukira Katonda, ne nneeraliikirira: Neemulugunya, omwoyo gwange ne guzirika. (Seera)<p><br/>
<p> Okwata ku maaso gange nga gatunula: Ntegana bwe nti n'okuyinza ne ssiyinza kwogera.<p><br/>
<p> Ndowoozezza ennaku ez'edda, Emyaka egy'ebiro eby'edda.<p><br/>
<p> Njijukira oluyimba lwange ekiro Ne nteesa ebigambo n'omutima gwange nzekka; N'omwoyo gwange gwanoonyeza ddala.<p><br/>
<p> Mukama anaasuuliranga ddala emirembe gyonna? Era anaaba nga takyalina kisa nate?<p><br/>
<p> Okusaasira kwe kugendedde ddala emirembe gyonna? Kye yasuubiza nga kifudde emirembe n'emirembe?<p><br/>
<p> Katonda yeerabidde okuba n'ekisa? Asibye okusaasira kwe okulungi mu busungu? (Seera) <p><br/>
<p> Nange ne njogera nti Obwo bwe bunafu bwange; Naye najjukiranga emyaka egy'omukono ogwa ddyo gw'oyo ali waggulu ennyo. <p><br/>
<p> Naayogeranga ku bikolwa bya Mukama; Kubanga najjukiranga eby'ekitalo byo eby'edda. <p><br/>
<p> Era naalowoozanga omulimu gwo gwonna, Era naafumiitirizanga ebikolwa byo. <p><br/>
<p> Ekkubo lyo, ai Katonda, liri mu watukuvu: Katonda omukulu, ali nga Katonda, ye ani? <p><br/>
<p> Ggwe Katonda akola eby'amagero: Wamanyisa amaanyi go mu mawanga. <p><br/>
<p> Wanunula abantu bo n'omukono gwo, Abaana ba Yakobo ne Yusufu. (Seera) <p><br/>
<p> Amazzi gaakulaba, ai Katonda; Amazzi gaakulaba, ne gatya: Era n'obuziba ne bukankana. <p><br/>
<p> Ebire ne bitonnya amazzi; Eggulu ne lireeta eddoboozi : Era n'obusaale bwo ne bubuna. <p><br/>
<p> Eddoboozi ery'okubwatuka kwo ne liba mu kikuŋŋunta; Okumyansa ne kumulisa ebintu byonna: Ensi n'ekankana n'eyuuguuma. <p><br/>
<p> Ekkubo lyo lyali mu nnyanja. N'empenda zo zaali mu mazzi amangi. N'ebigere byo tebyamanyika. <p><br/>
<p> Waluŋŋamyanga abantu bo ng'endiga, Mu mukono gwa Musa ne Alooni.<p><br/>
<p> Muwulire, mmwe abantu bange, okulagira kwange: Mutege amatu gammwe eri ebigambo eby'akamwa kange.<p><br/>
<p> Naayasama akamwa kange mu lugero: Naayogera ebigambo eby'ekyama eby'edda:<p><br/>
<p> Bye twawuliranga, bye twamanyanga, Era bajjajjaffe bye baatubuuliranga.<p><br/>
<p> Tetuubikisenga baana baabwe, Nga tubuulira emirembe egijja amatendo ga Mukama, N'amaanyi ge, n'eby'amagero bye bye yakola.<p><br/>
<p> Kubanga yanyweza obujulirwa mu Yakobo, Era yalagira etteeka mu Isiraeri, Lye yakuutira bajjajjaffe, Babitegeezenga abaana baabwe:<p><br/>
<p> Emirembe egijja gibimanye, be baana abaali bagenda okuzaalibwa; Abaali bagenda okugolokoka n'okubibuulira abaana baabwe:<p><br/>
<p> Balyoke basuubirenga Katonda, So balemenga okwerabira emirimu gya Katonda, Naye bakwatenga amateeka ge:<p><br/>
<p> So balemenga okuba nga bajjajjaabwe, Emirembe emikakanyavu, emijeemu; Emirembe egitalongoosa bulungi omutima gwagyo, N'omwoyo gwagyo nga tegunywera eri Katonda.<p><br/>
<p> Abaana ba Efulayimu, nga balina ebyokulwanyisa n'emitego, Ne bakyuka ennyuma ku lunaku olw'olutalo. <p><br/>
<p> Tebaakwata ndagaano ya Katonda, Ne bagaana okutambulira mu mateeka ge; <p><br/>
<p> Ne beerabira ebikolwa bye, N'eby'amagero bye bye yabalaga. <p><br/>
<p> Yakolera eby'ekitalo mu maaso ga bajjajjaabwe, Mu nsi y'e Misiri, mu nnimiro ya Zowaani. <p><br/>
<p> Yayasa mu nnyanja, n'abayisa wakati; N'ayimiriza amazzi ng'entuumo. <p><br/>
<p> Era emisana yabakulemberanga n'ekire, N'ekiro kyonna n'omumuli ogw'omuliro. <p><br/>
<p> Yayasa amayinja mu ddungu, N'abanywesa amazzi amangi nga gava mu buziba. <p><br/>
<p> Era yaviisa ensulo mu jjinja, N'akulukusa amazzi ng'emigga. <p><br/>
<p> Naye ne banyiikira nate okumwonoona, Okujeemera oyo ali waggulu ennyo mu ddungu. <p><br/>
<p> Ne bakema Katonda mu mutima gwabwe Nga basaba emmere olw'okwegomba kwabwe. <p><br/>
<p> Era naye baayogera obubi ku Katonda; Baagamba nti Katonda ayinza okuteekateeka emmeeza mu ddungu? <p><br/>
<p> Laba, yakuba ejjinja amazzi ne gatiiriika, Emigga ne gikulukuta; Era ayinza okuwa n'omugaati? Alirabira ennyama abantu be? <p><br/>
<p> Mukama kyeyava awulira, n'asunguwala: Omuliro ne gwaka ku Yakobo, Era n'obusungu ne bunyooka ku Isiraeri: <p><br/>
<p> Kubanga tebakkiriza Katonda, So tebeesiga bulokozi bwe. <p><br/>
<p> Naye n'alagira eggulu waggulu, N'aggulawo enzigi ez'omu ggulu; <p><br/>
<p> N'abatonnyesezanga maanu okulya, N'abawanga emmere ey'omu ggulu. <p><br/>
<p> Abantu ne balyanga emmere ey'abakulu: Yabaweerezanga ebyokulya n'abakkusa. <p><br/>
<p> N'akunsa empewo eziva ebuvanjuba mu ggulu: Era n'aluŋŋamya n'obuyinza bwe empewo eziva obukiika obwa ddyo. <p><br/>
<p> Era n'abatonnyeseza ennyama ng'enfuufu, N'ennyonyi ezibuuka ng'omusenyu ogw'ennyanja: <p><br/>
<p> N'abigwisa wakati mu lusiisira lwabwe, Okwetooloola ennyumba zaabwe. <p><br/>
<p> Awo ne balya, ne bakkuta nnyo; N'abawa kye baali beegomba. <p><br/>
<p> Baali nga tebannayawukana n'okwegomba kwabwe, Emmere yaabwe yali ng'ekyali mu bumwa bwabwe, <p><br/>
<p> Obusungu bwa Katonda ne bulinnya ku bo, Ne bubattamu abasinga obunene, Ne buzikiriza abavubuka ba Isiraeri. <p><br/>
<p> Era naye ebyo byonna bwe byababaako ne boonoona nate, Ne batakkiriza bya magero bye. <p><br/>
<p> Kyeyava amalawo ennaku zaabwe okuzifuula obutaliimu, N'emyaka gyabwe mu kutya. <p><br/>
<p> Bwe yabatta, bwe baabuuzabuuza okumunoonya: Ne bakomawo ne bakeeranga okunoonya Katonda. <p><br/>
<p> Ne bajjukira nga Katonda lwe lwazi lwabwe, Era nga Katonda ali waggulu ennyo ye yabanunula. <p><br/>
<p> Naye baamunyumiriza na kamwa kaabwe, Ne bamulimbalimba n'olulimi lwabwe. <p><br/>
<p> Kubanga omutima gwabwe tegwalongooka gy'ali, So tebaali beesigwa mu ndagaano ye. <p><br/>
<p> Naye ye, kubanga yajjula okusaasira, n'asonyiwa obutali butuukirivu bwabwe, n'atazikiriza: Weewaawo, emirundi emingi yabayisaako obusungu bwe, N'atakubiriza busungu bwe bwonna. <p><br/>
<p> Naye n'ajjukira nga bo mubiri bubiri; Empewo eziyita ne zitadda nate. <p><br/>
<p> Emirundi nga mingi gye baakamujeemera mu ddungu, Ne bamunakuwaliza mu lukoola! <p><br/>
<p> Ne bakyuka nate ne bakema Katonda, Ne banyiiza Omutukuvu wa Isiraeri. <p><br/>
<p> Tebajjukira mukono gwe, Newakubadde olunaku lwe yabanunuliramu eri omulabe. <p><br/>
<p> Bwe yateeka obubonero bwe mu Misiri, N'eby'amagero bye mu nnimiro ya Zowaani; <p><br/>
<p> N'afuula emigga gyabwe omusaayi, N'enzizi zaabwe ne batayinza kunywa. <p><br/>
<p> N'atuma mu bo ebitole by'ensowera, ezaabaluma; N'ebikere, ebyabazikiriza. <p><br/>
<p> Era n'awa obuwuka ekyengera kyabwe, N'emirimu gyabwe eri enzige. <p><br/>
<p> N'atta emizabbibu gyabwe n'omuzira, N'emisukomooli gyabwe n'empeke ennene ez'omuzira. <p><br/>
<p> Yawaayo n'ente zaabwe eri omuzira, N'endiga zaabwe eri enjota ezaaka. <p><br/>
<p> Yabakasukako obusungu bwe obukambwe, N'okunyiiga, n'okunyiikaala, n'okunakuwala, Ekibiina kya bamalayika abaleeta obubi. <p><br/>
<p> Yakubira obusungu bwe ekkubo, Teyasaasira mmeeme zaabwe okufa, Naye n'awaayo obulamu bwabwe eri olumbe; <p><br/>
<p> N'akuba ababereberye bonna abaali mu Misiri, Abaasinga amaanyi mu weema za Kaamu: <p><br/>
<p> Naye n'aggyamu abantu be ye ng'endiga, N'abaluŋŋamiza mu ddungu ng'ekisibo. <p><br/>
<p> N'abakulembera mu mirembe bw'ati n'okutya ne batatya: Naye ennyanja n'esuulira ddala abalabe baabwe. <p><br/>
<p> N'abaleeta ku nsalo ey'awatukuvu we, Ku lusozi luno omukono gwe ogwa ddyo lwe gwagula. <p><br/>
<p> Era n'agobamu amawanga mu maaso gaabwe, N'agabawa okuba obusika ng'abagerera, N'atuuza ebika bya Isiraeri mu weema zaago. <p><br/>
<p> Naye ne bakema Katonda ali waggulu ennyo ne bamujeemera, Ne batakwata bye yategeeza; <p><br/>
<p> Naye ne bakyuka ennyuma ne bakuusakuusa nga bajjajjaabwe: Ne bakyama ng'omutego ogw'obulimba. <p><br/>
<p> Kubanga baamusunguwazanga n'ebifo byabwe eby'oku nsozi Ne bamukwasanga obuggya n'ebifaananyi byabwe ebyole. <p><br/>
<p> Katonda bwe yawulira bw'atyo n'asunguwala, N'atamwa nnyo Isiraeri: <p><br/>
<p> N'afuluka mu weema ey'omu Siiro, Eweema gye yali ateese mu bantu; <p><br/>
<p> N'awaayo amaanyi ge mu busibe, N'ekitiibwa kye mu mukono gw'omulabe. <p><br/>
<p> Era n'agabula abantu be eri ekitala; N'asunguwalira obusika bwe:<p><br/>
<p> Omuliro ne gulya abavubuka baabwe; N'abawala baabwe ne batab na luyimba lwa kufumbirwa. <p><br/>
<p> Bakabona baabwe ne bafa ekitala; Ne bannamwandu baabwe ne batakuba biwoobe. <p><br/>
<p> Mukama n'alyoka azuukuka ng'azuukuka mu tulo, Ng'omuzira ayogerera waggulu ng'anywedde omwenge. <p><br/>
<p> N'akuba abalabe be ne baddayo ennyuma: N'abakwasa ensonyi ezitaggwaawo. <p><br/>
<p> Era n'agaana eweema ya Yusufu, N'atalonda kika kya Efulayimu; <p><br/>
<p> Naye n'alonda ekika kya Yuda, Olusozi Sayuuni lwe yayagala. <p><br/>
<p> N'azimba awatukuvu we okufaanana ng'ensozi, Ng'ensi gye yanyweza emirembe gyonna. <p><br/>
<p> Era n'alonda Dawudi omuddu we, N'amuggya mu bisibo by'endiga: <p><br/>
<p> Mu kugoberera endiga eziyonsa mwe yamuggya, Okulundanga Yakobo be bantu be, ne Isiraeri bwe busika bwe. <p><br/>
<p> Awo n'abalundanga mu butuukirivu obw'omutima gwe; N'abaluŋŋamyanga n'amagezi g'emikono gye.<p><br/>
<p> Ai Katonda, amawanga gazze mu busika bwo; Boonoonye yeekaalu yo entukuvu; Basudde Yerusaalemi entuumo n'entuumo.<p><br/>
<p> Emirambo gy'abaddu bo bagiwaddeyo okuba emmere y'ennyonyi eza waggulu, Emibiri gy'abatukuvu bo eri ensolo z'oku nsi.<p><br/>
<p> Omusaayi gwabwe bagufuse ng'amazzi okwetooloola Yerusaalemi: Ne wataba muntu wa kubaziika.<p><br/>
<p> Tufuuse ekivume eri baliraanwa baffe, Okuduulirwa n'okusekererwa eri abo abatwetoolodde.<p><br/>
<p> Ai Mukama, olituusa wa okusunguwala emirembe gyonna? Obuggya bwo bunaabuubuukanga ng'omuliro?<p><br/>
<p> Fuka obusungu bwo ku mawanga agatakumanyi, Ne ku bwakabaka obutakoowoola linnya lyo.<p><br/>
<p> Kubanga balidde Yakobo, Ne bazisa ekifo kye.<p><br/>
<p> Tojjukira gye tuli obutali butuukirivu bwa bajjajjaffe: Okusaasira kwo okulungi kwanguwe okutukulemberanga: Kubanga tujeezebwa nnyo.<p><br/>
<p> Otuyambe, ai Katonda ow'obulokozi bwaffe, olw'ekitiibwa ky'erinnya lyo: Era otuwonye, onaalize ddala ebibi byaffe, olw'erinnya lyo. <p><br/>
<p> Ab'amawanga ekiriba kiboogeza kiki nti Katonda waabwe ali ludda wa? Eggwanga ly'omusaayi gw'abaddu bo oguyiika <p><br/>
<p> Okusinda kw'omusibe kujje mu maaso go; Ng'obuyinza bwo bwe buli obungi owonye abo abateekerwawo okufa; <p><br/>
<p> Era owalane baliraanwa baffe emirundi musanvu mu kifuba kyabwe Ekivume kye baakuvuma ggwe, ai Mukama. <p><br/>
<p> Naffe abantu bo era endiga ez'ettale lyo Tunaakwebazanga ennaku zonna: Tunaayolesanga ettendo lyo okutuusa emirembe gyonna.<p><br/>
<p> Ai Omusumba wa Isiraeri, wulira, Ggwe aluŋŋamya Yusufu ng'ekisibo; Ggwe atuula wakati wa bakerubi, yakira ddala.<p><br/>
<p> Mu maaso ga Efulayimu ne Benyamini ne Manase, kubiriza amaanyi go, Ojje otulokole.<p><br/>
<p> Otukyuse nate, ai Katonda; Oyase amaaso go, naffe tulirokoka.<p><br/>
<p> Ai Mukama Katonda ow'eggye, Olituusa wa okusunguwalira okusaba kw'abantu bo?<p><br/>
<p> Wabaliisa emmere ey'amaziga, Era wabawa amaziga amangi okunywa.<p><br/>
<p> Otufuula oluyombo eri baliraanwa baffe: N'abalabe baffe baseka bokka na bokka.<p><br/>
<p> Otukyuse nate, ai Katonda ow'eggye; Era oyase amaaso go, naffe tulirokoka.<p><br/>
<p> Waggya omuzabbibu mu Misiri: Wagobamu amawanga, n'ogusimba.<p><br/>
<p> Wasaawa mu maaso gaagwo, Ne gusimba nnyo emmizi, ne gujjula ensi. <p><br/>
<p> Ensozi ne zibikkibwa n'ekisiikirize kyagwo, N'amatabi gaagwo ne gaba ng'emivule gya Katonda. <p><br/>
<p> Gwaloka amatabi gaagwo okutuusa ku nnyanja N'ensibuko zaagwo okutuusa ku Mugga. <p><br/>
<p> Kiki ekyakumenyesa enkomera zaagwo, Bonna abayita mu kkubo ne bagunogako? <p><br/>
<p> Embizzi eva mu kibira egunyaga, N'ensolo ez'omu nsiko zigulyako. <p><br/>
<p> Okyuke nate, tukwegayiridde, ai Katonda ow'eggye: Otunuulire wansi ng'oyima mu ggulu, olabe, ojjire omuzabbibu ogwo. <p><br/>
<p> N'ekikolo omukono gwo ogwa ddyo kye gwasimba, N'ettabi lye weekolera ery'amaanyi. <p><br/>
<p> Gwokeddwa omuliro, gutemeddwa ddala: Bazikirira amaaso go bwe gabanenya. <p><br/>
<p> Omukono gwo gube ku musajja ow'omukono gwo ogwa ddyo, Ku mwana w'omuntu gwe weekolera ow'amaanyi. <p><br/>
<p> Naffe tetulidda nnyuma okukuleka: Otuzuukize ggwe, naffe tunaakaabiranga erinnya lyo. <p><br/>
<p> Otukyuse, nate, ai Mukama Katonda ow'eggye; Oyase amaaso go, naffe tulirokoka.<p><br/>
<p> Muyimbirenga waggulu Katonda amaanyi gaffe: Muleetenga eddoboozi ery'essanyu eri Katonda wa Yakobo.<p><br/>
<p> Mwanukulenga oluyimba, muleetenga ekitaasa, Ennanga ennungi era n'amadinda.<p><br/>
<p> Mufuuwenga ekkondeere omwezi nga kye gujje guboneke, Omwezi nga gwa ggabogabo, ku lunaku lwaffe olutukuvu olw'embaga.<p><br/>
<p> Kubanga eryo lye tteeka eri Isiraeri, Ekiragiro kya Katonda wa Yakobo.<p><br/>
<p> Yakiteeka mu Yusufu okuba obujulirwa, Bwe yabuna ensi y'e Misiri: Gye nnawuulira olulimi lwe ssaamanya.<p><br/>
<p> N'aggya ekibegabega kye ku mugugu; Engalo ze ne zisumattulwa mu bibbo.<p><br/>
<p> Wakoowoola bwe wali mu nnaku, nange ne nkuwonya; Ne nkuddiramu mu kifo eky'ekyama eky'okubwatuka: Nakukemera ku mazzi ag'e Meriba. (Seera)<p><br/>
<p> Muwulire, mmwe abantu bange, nange naabategeeza: Ggwe Isiraeri, singa okkiriza okumpulira!<p><br/>
<p> Temuubenga katonda munnaggwanga mu ggwe; So toosinzenga katonda munnaggwanga yenna. <p><br/>
<p> Nze Mukama Katonda wo, Eyakuggya mu nsi y'e Misiri: Yasama nnyo akamwa ko, nange naakajjuza. <p><br/>
<p> Naye abantu bange tebaawulira ddoboozi lyange; So Isiraeri teyanjagala n'akatono. <p><br/>
<p> Nange ne mbaleka okugoberera obukakanyavu bw'omutima gwabwe, Batambulirenga mu kuteesa kwabwe bo. <p><br/>
<p> Singa abantu bange bakkiriza okumpulira, Singa Isiraeri akkiriza okutambulira mu makubo gange! <p><br/>
<p> Nandiwangudde mangu abalabe baabwe, Nandikyusizza omukono gwange ku abo abalwana nabo. <p><br/>
<p> Abakyawa Mukama bandimujeemulukukidde: Naye ekiseera kyabwe kyandibadde kya mirembe gyonna. <p><br/>
<p> Era yandibaliisizza n'obugimu obw'eŋŋaano: Era nandikukkusizza n'omubisi gw'enjuki oguva mu jjinja.<p><br/>
<p> Katonda ayimirira mu kibiina kya Katonda; Asala emisango mu bakatonda.<p><br/>
<p> Mulituusa wa okusalanga emisango egitali gya nsonga, N'okusalirizanga ababi? (Seera)<p><br/>
<p> Musalirenga emisango omwavu n'oyo atalina kitaawe: Mugattenga oyo ali mu nnaku n'atalina bintu.<p><br/>
<p> Muwonyenga omwavu n'oyo eyeetaaga: Mubalokolenga mu mukono gw'omubi.<p><br/>
<p> Tebamanya so tebategeera; Batambulatambula mu kizikiza: Emisingi gyonna egy'ensi gisagaasagana.<p><br/>
<p> Nayogera nti Muli bakatonda, Era mwenna muli baana b'oyo ali waggulu ennyo.<p><br/>
<p> Era naye munaafanga ng'abantu, Era munaagwanga ng'omu ku balangira.<p><br/>
<p> Golokoka, ai Katonda, osalire ensi omusango: Kubanga olisikira amawanga gonna.<p><br/>
<p> Ai Katonda, tosirika nate: Toleka kwogera, so tobeererawo, ai Katonda.<p><br/>
<p> Kubanga, laba, abalabe bo bayoogaana: N'abo abakukyawa bayimusizza omutwe.<p><br/>
<p> Basala enkwe ku bantu bo, Bateesa wamu obubi ku bantu bo abakweke.<p><br/>
<p> Boogedde nti Mujje tubazikirize balemenga okuba eggwanga; Erinnya lya Isiraeri liremenga okujjukirwa nate.<p><br/>
<p> Kubanga bateesezza wamu n'omwoyo gumu; Balagaana endagaano ku ggwe:<p><br/>
<p> Eweema za Edomu n'ez'Abaisimaeri; Mowaabu, n'Abakagale;<p><br/>
<p> Gebali, ne Amoni, ne Amaleki; Firisutiya awamu n'abo abatuula mu Ttuulo:<p><br/>
<p> Era n'Obwasuli bwegasse nabo; Bayambye abaana ba Lutti. (Seera)<p><br/>
<p> Obakole nga bwe wakola Midiyaani; nga Sisera, nga Yabini, ku mugga Kisoni; <p><br/>
<p> Obakole nga bwe wakola Midiyaani; nga Sisera, nga Yabini, ku mugga Kisoni; <p><br/>
<p> Abakungu baabwe obafaananye nga Olebu ne Zeebu; Weewaawo, abalangira baabwe bonna nga Zeba ne Zalumunna: <p><br/>
<p> Abaayogera nti Twetwalire fekka Ennyumba za Katonda tuzirye. <p><br/>
<p> Ai Katonda wange, obafuule ng'enfuufu ey'akazimu; Ng'ebisasiro empewo bye zitwala. <p><br/>
<p> Ng'omuliro ogwokya ekibira, Era ng'ennimi z'omuliro ezookya ensozi; <p><br/>
<p> Obayigganye bw'otyo ne kibuyaga wo, Era obatiise n'empewo zo. <p><br/>
<p> Jjuza amaaso gaabwe okweraliikirira; Banoonyenga erinnya lyo, ai Mukama. <p><br/>
<p> Bakwatibwenga ensonyi, batyenga ennaku zonna; Weewaawo, beeraliikirirenga bazikirirenga: <p><br/>
<p> Balyoke bategeerenga nga ggwe wekka, erinnya lyo YAKUWA, Oli waggulu nnyo ng'ofuga ensi yonna.<p><br/>
<p> Eweema zo nga nnungi, Ai Mukama ow'eggye.<p><br/>
<p> Emmeeme yange yeegomba, era ezirise olw'empya za Mukama; Omutima gwange n'omubiri gwange bikaabira Katonda omulamu.<p><br/>
<p> Weewaawo, enkazaluggya yeerabidde ennyumba, N'akataayi ekisu mwe kanaabiikiranga obwana bwako, Bye byoto byo, ai Mukama ow'eggye, Kabaka wange, era Katonda wange.<p><br/>
<p> Balina omukisa abatuula mu nnyumba yo: Banaakutenderezanga. (Seera)<p><br/>
<p> Alina omukisa omuntu amaanyi ge bwe gaba mu ggwe; Enguudo ezigenda mu Sayuuni nga ziri mu mutima gwe.<p><br/>
<p> Nga bayita mu kiwonvu eky'amaziga bakifuula ekifo eky'ensulo; Weewaawo, ddumbi akibikkako n'omukisa.<p><br/>
<p> Bava mu maanyi ne baggukira mu maanyi, Buli muntu mu bo alabika mu maaso ga Katonda mu Sayuuni.<p><br/>
<p> Ai Mukama Katonda ow'eggye, wulira okusaba kwange: Otege okutu, ai Katonda wa Yakobo. (Seera)<p><br/>
<p> Tunula, ai Katonda engabo yaffe, Olabe amaaso g'oyo gwe wafukako amafuta. <p><br/>
<p> Kubanga olunaku lumu mu mpya zo lusinga olukumi. Njagala okuba omuggazi mu nnyumba ya Katonda wange Okusinga okutuula mu weema ez'obubi. <p><br/>
<p> Kubanga Mukama Katonda ye njuba, ye ngabo: Mukama anaagabanga ekisa n'ekitiibwa: Tammenga kintu kirungi kyonna abo abeegendereza. <p><br/>
<p> Ai Mukama ow'eggye, Alina omukisa omuntu akwesiga ggwe.<p><br/>
<p> Mukama, watunuulira ensi yo n'ekisa: Wazza obusibe bwa Yakobo.<p><br/>
<p> Wasonyiwa obutali butuukirivu obw'abantu bo, Wabikka ku kibi kyabwe kyonna. (Seera)<p><br/>
<p> Waggyawo obusungu bwo bwonna: Wakyuka n'oleka ekiruyi kyo ekikambwe:<p><br/>
<p> Otukyuse, ai Katonda ow'obulokozi bwaffe. Era okunyiiga kwo kuggweewo eri ffe.<p><br/>
<p> Onootuusunguwaliranga ennaku zonna? Onootuusanga obusungu bwo emirembe gyonna?<p><br/>
<p> Tolituzuukiza nate, Abantu bo bakusanyukirenga ggwe?<p><br/>
<p> Otulage okusaasira kwo, ai Mukama, Otuwe obulokozi bwo.<p><br/>
<p> Ka mpulire Katonda Mukama by'anaayogera: Kubanga anaabuulira abantu be emirembe, n'abatukuvu be: Naye baleme okukyama nate mu busirusiru.<p><br/>
<p> Mazima obulokozi bwe buba kumpi abo abamutya; Ekitiibwa kiryoke kituulenga mu nsi yaffe. <p><br/>
<p> Okusaasira n'amazima birabaganye; Obutuukirivu n'emirembe binywegeraganye. <p><br/>
<p> Amazima galose mu ttaka; N'obutuukirivu butunudde ku nsi nga buyima mu ggulu. <p><br/>
<p> Weewaawo, Mukama anaagabanga ebirungi; N'ensi yaffe eneereetanga ekyengera kyayo. <p><br/>
<p> Obutuukirivu bunaamukulemberanga; Era bunaakubiranga ebigere bye ekkubo.<p><br/>
<p> Otege okutu kwo, ai Mukama, onziremu; Kubanga nze ndi mwavu, sirina bintu.<p><br/>
<p> Okuume emmeeme yange; kubanga nze ntya Katonda: Ai ggwe Katonda wange, olokole omuddu wo akwesiga.<p><br/>
<p> Onsaasire, ai Mukama; Kubanga nkukoowoola ggwe okuzibya obudde.<p><br/>
<p> Osanyuse emmeeme y'omuddu wo; Kubanga nnyimusa emmeeme yange eri ggwe, ai Mukama.<p><br/>
<p> Kubanga ggwe, Mukama, oli mulungi, oyanguwa okusonyiwa, Era ojjula ekisa eri abo bonna abakukoowoola.<p><br/>
<p> Otege okutu, ai Mukama, eri okusaba kwange; Owulire eddoboozi ery’okwegayirira kwange.<p><br/>
<p> Ku lunaku olw'okunakuwala kwange ndikukoowoola; Kubanga olinziramu.<p><br/>
<p> Tewali afaanana nga ggwe mu bakatonda, ai Mukama; So tewali bikolwa ebiri ng'ebibyo.<p><br/>
<p> Amawanga gonna ge wakola galijja, galisinza mu maaso go, ai Mukama; Era galigulumiza erinnya lyo. <p><br/>
<p> Kubanga ggwe mukulu, era okola eby'ekitalo: Ggwe Katonda wekka. <p><br/>
<p> Onjigirizenga ekkubo lyo, ai Mukama; naatambuliranga mu mazima go: Ogatte wamu omutima gwange gutye erinnya lyo. <p><br/>
<p> Naakutenderezanga, ai Mukama Katonda wange, n'omutima gwange gwonna; Era naagulumizanga erinnya lyo emirembe gyonna. <p><br/>
<p> Kubanga okusaasira kwo kungi gye ndi; Era wawonya emmeeme yange mu bunnya obuli wansi ennyo. <p><br/>
<p> Ai Katonda, ab'amalala bangolokokeddeko, N'ekibiina eky'abatemu banoonyezza emmeeme yange, So tebakutadde ggwe mu maaso gaabwe. <p><br/>
<p> Naye ggwe, ai Mukama, oli Katonda ajjula okusaasira, ow'ekisa, Alwawo okusunguwala, alina okusaasira n'amazima amangi. <p><br/>
<p> Onkyukire, onsaasire; Owe omuddu wo amaanyi go, Olokole omwana w'omuzaana wo. <p><br/>
<p> Ondage akabonero olw'obulungi; Abankyaye bakalabe bakwatibwe ensonyi. Kubanga ggwe, ai Mukama, onnyambye, era onsanyusizza.<p><br/>
<p> Emisingi gye giri ku nsozi entukuvu.<p><br/>
<p> Mukama ayagala emiryango gya Sayuuni Okusinga ennyumba zonna eza Yakobo.<p><br/>
<p> Eby'ekitiibwa bikwogerwako, Ggwe ekibuga kya Katonda. (Seera)<p><br/>
<p> Ndyogera ku Lakabu ne Babulooni nga bali mu abo abammanyi: Laba Firisutiya, ne Ttuulo, ne Esiyoopya; Oyo Yazaalirwa omwo.<p><br/>
<p> Weewaawo, kiryogerwa ku Sayuuni nti Gundi ne gundi baazaalirwa omwo; N'oyo ali waggulu ennyo alikinyweza yennyini.<p><br/>
<p> Mukama alibala, bw'aliwandiika amawanga, Nti Gundi yazaalirwa omwo. (Seera)<p><br/>
<p> Abayimba era n'abo abazina (balyogera nti) Ensulo zange zonna ziri mu ggwe.<p><br/>
<p> Ai Mukama, Katonda ow'obulokozi bwange, Naakaabiranga emisana n'ekiro mu maaso go:<p><br/>
<p> Okusaba kwange kuyingire w'oli; Otege okutu kwo eri okukaaba kwange:<p><br/>
<p> Kubanga emmeeme yange ejjudde ennaku, N'obulamu bwange busemberera e magombe.<p><br/>
<p> Bambalira wamu n'abo abakka mu bunnya; Nninga omuntu atalina mubeezi:<p><br/>
<p> Asuulibwa mu bafu, Ali ng'abattibwa abagalamira mu ntaana, B'otojjukira nate; Era bayawukana n'omukono gwo.<p><br/>
<p> Ontadde mu bunnya obuli wansi ennyo, Mu bifo eby'enzikiza, mu buziba.<p><br/>
<p> Obusungu bwo bunyigiriza nnyo, Era ombonyabonyezza n'amayengo go gonna. (Seera)<p><br/>
<p> Onjawukanyirizza wala n'abo be mmanyi; Onfudde ekitama eri abo: Nsibiddwa, so siyinza kuvaamu.<p><br/>
<p> Eriiso lyange likulukuse olw'okunakuwala: Nkukaabira buli lunaku, ai Mukama, Ntega engalo zange eri ggwe. <p><br/>
<p> Oliraga abafu eby'amagero? Abaafa baligolokoka balikutendereza? (Seera) <p><br/>
<p> Ekisa kyo kiribuulirirwa mu magombe? N'obwesigwa bwo mu kuzikirira? <p><br/>
<p> Eby'amagero byo birimanyirwa mu kizikiza? N'obutuukirivu bwo mu nsi ey'okwerabira? <p><br/>
<p> Naye ggwe, ai Mukama, gwe nkaabira, Era buli nkya okusaba kwange kunaatuukanga mu maaso go. <p><br/>
<p> Mukama, kiki ekikusuuza emmeeme yange? Kiki ekikunkwesa amaaso go? <p><br/>
<p> Mbonyaabonyezebwa, nfaanana okufa okuva mu buto bwange: Entiisa zo bwe zimbaako, ne nneeraliikirira nnyo. <p><br/>
<p> Obusungu bwo obukambwe buntuuseeko; Entiisa zo zinzingizizza. <p><br/>
<p> Banneetooloola ng'amazzi okuzibya obudde; Bantaayiza eruuyi n'eruuyi wamu. <p><br/>
<p> Abanjagala ne mikwano gyange obaawukanyizza wala nange, N'abo be mmanyi mu kizikiza.<p><br/>
<p> Naayimbanga ku kusaasira kwa Mukama ennaku zonna: N'akamwa kange naategeezanga ab'emirembe gyonna obwesigwa bwo.<p><br/>
<p> Kubanga njogedde nti Okusaasira kunaanywezebwanga okutuusa emirembe n'emirembe; Era ne mu ggulu onoosimbanga obwesiswa bwo.<p><br/>
<p> Ndagaanye endagaano n'abalonde bange, Ndayiridde Dawudi amuddu wange;<p><br/>
<p> Ezzedde lyo nnaalinywezanga ennaku zonna, N'entebe yo naagizimbiranga ddala emirembe gyonna. (Seera)<p><br/>
<p> N'eggulu linaatenderezanga eby'amagero byo, ai Mukama; Era n'obwesigwa bwo mu kkuŋŋaaniro ery'abatukuvu.<p><br/>
<p> Kubanga ani mu ggulu gwe bayinza okugeraageranya ne Mukama? Ani ku baana b'abakulu ali nga Mukama.<p><br/>
<p> Ye Katonda atiibwa ennyo mu lukiiko olw'abatukuvu, Agwaana okutiibwa okusinga bonna abamwetooloola?<p><br/>
<p> Ai Mukama Katonda ow'eggye, Ani ow'amaanyi, afaanana nga ggwe, ai YA? N'obwesigwa bwo bukwetooloola.<p><br/>
<p> Ggwe ofuga amalala g'ennyanja: Amayengo gaayo bwe gagolokoka, ogateesa. <p><br/>
<p> Wamenyaamenya Lakabu ng'omuntu attibwa; Wasaasaanya abalabe bo n'omukono ogw'amaanyi go. <p><br/>
<p> Eggulu liryo, era n'ensi yiyo: Ebintu byonna n'okujjula kwabyo wabiteekawo. <p><br/>
<p> Obukiika obwa kkono n'obwa ddyo wabutonda: Taboli ne Kerumooni zisanyukira erinnya lyo. <p><br/>
<p> Olina omukono ogw'amaanyi: Engalo zo za maanyi, n'omukono gwo ogwa ddyo gugulumizibwa. <p><br/>
<p> Obutuukirivu n'omusango bye binyweza entebe yo: Okusaasira n'amazima bikulembera amaaso go. <p><br/>
<p> Balina omukisa abantu abamanyi eddoboozi ery'essanyu: Ai Mukama, batambulira mu musana gw'amaaso go. <p><br/>
<p> Basanyukira erinnya lyo okuzibya obudde; Era bagulumizibwa mu butuukirivu bwo. <p><br/>
<p> Kubanga ggwe oli kitiibwa ky’amaanyi gaabwe: N'olw'ekisa kyo ejjembe lyaffe linaagulumizibwanga. <p><br/>
<p> Kubanga Mukama ye nannyini ngabo yaffe; Era Omutukuvu wa Isiraeri ye nannyini kabaka waffe. <p><br/>
<p> Mu biro biri wagambira abatukuvu bo mu kwolesebwa, N'oyogera nti Ntadde obuyambi ku muntu ow'amaanyi; Ngulumizizza omuntu eyalondebwa mu bantu. <p><br/>
<p> Ndabye Dawudi omuddu wange; Mmufuseeko amafuta gange amatukuvu: <p><br/>
<p> Engalo zange zinaanywezebwanga gy'ali; N'omukono gwange gunaamuwanga amaanyi. <p><br/>
<p> Omulabe taamujoogenga: Newakubadde omwana w'obubi taamubonyeebonyenga. <p><br/>
<p> Nange naasuulanga abanaalwananga naye mu maaso ge, Era naakubanga abanaamukyawanga. <p><br/>
<p> Naye obwesigwa bwange n'okusaasira kwange binaabanga naye; Ne mu linnya lyange ejjembe lye linaagulumizibwanga. <p><br/>
<p> Era naateekanga omukono gwe ku nnyanja, N'omukono gwe ogwa ddyo ku migga. <p><br/>
<p> Anankaabiranga nti Ggwe kitange, Katonda wange, era ejjinja ery'obulokozi bwange. <p><br/>
<p> Era ndimufuula omubereberye wange, Asinga bakabaka ab'ensi. <p><br/>
<p> Naamuterekeranga okusaasira kwange emirembe n'emirembe, N'endagaano yange eneenyweranga gy'ali. <p><br/>
<p> Era naawangaazanga ezzadde lye emirembe gyonna, N'entebe ye ng'ennaku ez'eggulu. <p><br/>
<p> Abaana be bwe banaalekanga amateeka gange, Ne batatambuliranga mu misango gyange; <p><br/>
<p> Bwe banaanyoomanga ebiragiro byange, Ne batakwatanga mateeka gange; <p><br/>
<p> Nange najjiranga okwonoona kwabwe n'omuggo, N'obutali butuukirivu bwabwe n'okukuba. <p><br/>
<p> Naye siimuggirengako ddala kusaasira kwange, So siiganyenga bwesigwa bwange okuweebuuka. <p><br/>
<p> Siimenyenga ndagaano yange, Sijjululenga kigambo ekyava mu mimwa gyange. <p><br/>
<p> Omulundi gumu nalayira obutuukirivu bwange; Siimulimbenga Dawudi. <p><br/>
<p> Ezzadde lye linaabeereranga emirembe gyonna, N'entebe ye ng'enjuba mu maaso gange. <p><br/>
<p> Eneenywezebwanga ennaku zonna ng'omwezi, Era ng'omujulirwa omwesigwa mu ggulu. (Seera) <p><br/>
<p> Naye wasuula n'ogoba N'osunguwalira oyo gwe wafukako amafuta. <p><br/>
<p> Wakyawa endagaano ey'omuddu wo. Wanyooma engule ye n'ogisuula wansi. <p><br/>
<p> Wamenyaamenya enkomera ze zonna; Wayabya ebigo bye. <p><br/>
<p> Bonna abayita mu kkubo bamunyaga: Afuuse ekivume eri baliraanwa be. <p><br/>
<p> Ogulumizizza omukono ogwa ddyo ogw'abalabe be; Osanyusizza abamukyaye bonna. <p><br/>
<p> Weewaawo, okyamizza obwogi bw'ekitala kye, So tomuyimirizizza mu lutalo. <p><br/>
<p> Omazeewo okumasamasa kwe, N'osuulira ddala entebe ye wansi. <p><br/>
<p> Osaze ku nnaku ez'obuvubuka bwe: Omubisseeko ensonyi. (Seera) <p><br/>
<p> Olituusa wa, ai Mukama, okwekwekanga ennaku zonna? Obusungu bwo bulituusa wa okubuubuukanga ng'omuliro? <p><br/>
<p> Ojjukire, nkwegayiridde, ekiseera kyange bwe kiri ekitono: Abaana b'abantu bonna nga wabatondera ebitaliimu! <p><br/>
<p> Omuntu aluwa aliba omulamu ataliraba kufa, Alyewonya emmeeme ye mu buyinza bw'amagombe? (Seera) <p><br/>
<p> Mukama, okusaasira kwo okw'edda kuli luuyi wa, Kwe walayirira Dawudi mu bwesigwa bwo? <p><br/>
<p> Jjukira, Mukama, abaddu bo bwe bavumibwa; Bwe nsitula mu kifuba kyange ekivume eky'amawanga gonna ag'amaanyi; <p><br/>
<p> Abalabe bo kye bavuma, ai Mukama, Kye bavuma ebigere by'oyo gwe wafukako amafuta. <p><br/>
<p> Mukama yeebazibwenga emirembe n'emirembe. Amiina, era Amiina.<p><br/>
<p> Mukama, ggwe wali kifo kyaffe eky'okutuulamu Mu mirembe gyonna.<p><br/>
<p> Ensozi nga tezinnazaalibwa, Era nga tonnabumba nsi n'ebintu Okuva mu mirembe gyonna okutuusa mu mirembe gyonna, ggwe Katonda.<p><br/>
<p> Osindika abantu mu kuzikirira; Era oyogera nti Muddeeyo, mmwe abaana b'abantu.<p><br/>
<p> Kubanga emyaka olukumi mu maaso go Giri ng'olwajjo olwayita, Era ng'ekisisimuka ky'ekiro.<p><br/>
<p> Obatwalira ddala nga mukoka; bali ng'otulo: Enkya bali ng'omuddo ogumera.<p><br/>
<p> Enkya guloka, gumera; Akawungeezi nga gusaliddwa, era nga guwotose.<p><br/>
<p> Kubanga obusungu bwo butumalawo, Era bw'onyiiga ne tweraliikirira.<p><br/>
<p> Otadde obutali butuukirivu bwaffe mu musana gw'amaaso go, Ebibi byaffe eby'ekyama mu musana gw'amaaso go.<p><br/>
<p> Kubanga ennaku zaffe zonna ziyita mu busungu bwo; Emyaka gyaffe giggwaawo ng'ekirowoozo. <p><br/>
<p> Ennaku z'emyaka gyaffe gye myaka nsanvu, Era naye amaanyi gaweza emyaka ekinaana; Naye amalala gaabwe kwe kutegana n'okunakuwala kwereere; Kubanga gayita mangu, naffe ne tubula. <p><br/>
<p> Ani amanyi obuyinza obw'obusungu bwo, N'okunyiiga nga bw'ogwanira okutiibwa? <p><br/>
<p> Otuyigirize tubalenga bwe tutyo ennaku zaffe, Tulyoke tufune omutima omugezigezi. <p><br/>
<p> Okomewo, ai Mukama; olituusa wa? Era wejjuse mu bigambo eby'abaddu bo. <p><br/>
<p> Otukkuse enkya n'okusaasira kwo; Tusanyukenga, tujaguzenga, ennaku zaffe zonna. <p><br/>
<p> Otusanyuse ng'ennaku bwe ziri ze watubonyaabonyezangamu Era ng'emyaka bwe giri gye twalabirangamu obubi. <p><br/>
<p> Omulimu gwo gulabikirenga abaddu bo, N'ekitiibwa kyo kirabikenga ku baana baabwe. <p><br/>
<p> Era n'obulungi bwa Mukama Katonda waffe bubeerenga ku ffe: Era otunywerezenga emirimu gy'emikono gyaffe.<p><br/>
<p> Atuula mu kifo eky'ekyama eky'oyo ali waggluu ennyo Ye anaabeeranga wansi w'ekisiikirize eky'Omuyinza w'ebintu byonna.<p><br/>
<p> Naayogeranga ku Mukama nti Oyo kye kiddukiro kyange, era kye kigo kyange: Katonda wange gwe nneesiga.<p><br/>
<p> Kubanga oyo ye anaakulokolanga mu mutego ogw'omuyizzi, Ne mu kawumpuli omubi.<p><br/>
<p> Anaakubikkangako n'ebiwaawaatiro bye, Era wansi w'ebyoya bye w'onoddukiranga: Amazima ge ye ngabo, ge gakuuma.<p><br/>
<p> Tootyenga lwa ntiisa ya kiro Newakubadde akasaale akagenda emisana;<p><br/>
<p> Olw'olumbe olutambulira mu kizikiza, Newakubadde olw'okuzikiriza okufaafaaganya mu ttuntu.<p><br/>
<p> Abantu olukumi baligwira ku lubiriizi lwo, Era akakumi ku mukono gwo ogwa ddyo; Tekulikusemberera ggwe.<p><br/>
<p> Naye olitunula n'amaaso go, Oliraba empeera y'ababi.<p><br/>
<p> Kubanga ggwe, ai Mukama, oli kiddukiro kyange Omufudde oyo ali waggulu ennyo ekigo kyo w'otuula; <p><br/>
<p> Tewali kabi akalikubaako, so tewali kibonoobono ekirisemberera eweema yo. <p><br/>
<p> Kubanga alikulagiririza bamalayika be, Bakukuume mu makubo go gonna. <p><br/>
<p> Balikuwanirira mu mikono gyabwe, Oleme okwesittala ekigere kyo ku jjinja. <p><br/>
<p> Olirinnya ku mpologoma ne ku ssalambwa; Olisamba empologoma ento n'omusota wansi w'ebigere byo. <p><br/>
<p> Kubanga antaddeko okwagala kwe, kyendiva mmuwonya: Ndimugulumiza waggulu, kubanga amanyi erinnya lyange. <p><br/>
<p> Alinkaabira, nange ndimuyita; Naabeeranga wamu naye bw'anaanakuwalanga: Ndimuwonya, ndimuwa ekitiibwa. <p><br/>
<p> Ndimuwangaaza nnyo, ndimukkusa obulamu, Era ndimulaga obulokozi bwange.<p><br/>
<p> Kirungi okwebazanga Mukama, N'okuyimba okutenderezanga erinnya lyo, ggwe ali waggulu ennyo:<p><br/>
<p> Okwolesanga ekisa kyo enkya, N'obwesigwa bwo buli kiro.<p><br/>
<p> N'ekivuga ekirina enkoba ekkumi, era n'amadinda: N'eddoboozi ery'okusinza ery'ennanga.<p><br/>
<p> Kubanga ggwe, Mukama, onsanyusizza n'omulimu gwo: Naajagulizanga emirimu gy'emikono gyo.<p><br/>
<p> Emirimu gyo nga mikulu, ai Mukama Ebirowoozo byo bya buziba nnyo.<p><br/>
<p> Omuntu ali ng'ensolo tamanyi kino, So nga n'omusirusiru takitegeera:<p><br/>
<p> Ababi bwe baloka ng'omuddo, Era abakozi b'obubi bonna bwe babeera; Kyebava beera bazikirizibwe emirembe gyonna:<p><br/>
<p> Naye ggwe, ai Mukama, ogulumizibwanga emirembe n'emirembe.<p><br/>
<p> Kubanga, laba, abalabe bo, ai Mukama, Kubanga, laba, abalabe bo balizikirira; Abakozi b'obubi bonna balisaasaanyizibwa. <p><br/>
<p> Naye ogulumizizza ejjembe lyange ng'ery'embogo: Nfukiddwako amafuta amaggya. <p><br/>
<p> Era eriiso lyange Lirabye bye njagala nga bituuse ku balabe bange, Amatu gange gawulidde bye njagala nga bituuse ku abo abakola obubi abangolokokerako. <p><br/>
<p> Omutuukirivu alyera ng'olukindu; Alikula ng'omuvule mu Lebanooni. <p><br/>
<p> Abasimbirwa mu nnyumba ya Mukama Balyerera mu mpya za Katonda waffe. <p><br/>
<p> Baliba nga bakyabala ebibala nga bakaddiye; Balijjula amazzi, baligejja: <p><br/>
<p> Balage nga Mukama mutuukirivu; Oyo lye jjinja lyange, so mu ye temuli butali butuukirivu.<p><br/>
<p> Mukama afuga; ayambadde obukulu: Mukama ayambadde, yeesibye amaanyi: Era ensi enywedde n'okuyinza n'eteyinza kusagaasagana.<p><br/>
<p> Entebe yo yanywera edda n'edda lyonna: Obeererawo okuva emirembe n'emirembe.<p><br/>
<p> Amazzi gayimusizza, Ai Mukama, Amazzi gayimusizza eddoboozi lyago; Amazzi gayimusa amayengo gaago.<p><br/>
<p> Okusinga amaloboozi ag'amazzi amangi, Amayengo amanene ag'oku nnyanja, Mukama ali waggulu asinza amaanyi.<p><br/>
<p> Bye wategeeza bya mazima ddala: Obutukuvu busaanira emmyumba yo, Ai Mukama, emirembe n'emirembe.<p><br/>
<p> Ai Mukama, ggwe Katonda nannyini kuwalana, Ggwe Katonda nannyini kuwalana, omasizemasize ddala.<p><br/>
<p> Weeyimuse, ggwe asalira ensi emisango: Owe ab'amalala ebibagwanira.<p><br/>
<p> Mukama, ababi balituusa wa, Ababi balituusa wa okuwangula?<p><br/>
<p> Boogera ebitaliimu, n'eby'amalala: Mumuyimbire Mukama oluyimba oluggya: Mumuyimbire Mukama, mmwe ensi zonna.<p><br/>
<p> Bamenyaamenya abantu bo, ai Mukama, Era babonyaabonya obusika bwo.<p><br/>
<p> Batta nnamwandu ne munnaggwanga, Era batta atalina kitaawe.<p><br/>
<p> Ne boogera nti Mukama taalabe, So Katonda wa Yakobo taalowooze.<p><br/>
<p> Mulowooze, mmwe abali ng'ensolo mu bantu: Nammwe abasirusiru, muligeziwala ddi?<p><br/>
<p> Eyateekawo okutu, taliwulira? Eyabumba eriiso, taliraba? <p><br/>
<p> Abonereza amawanga, talikangavvula, Ayigiriza abantu amagezi? <p><br/>
<p> Mukama amanyi ebirowoozo by'abantu, Nga mukka. <p><br/>
<p> Alina omukisa omuntu gw'obonereza, ai Mukama, Era gw'oyigiriza ebiva mu mateeka go; <p><br/>
<p> Olyoke omuwummuze aleme okulaba ebiro eby'ennaku, Okutuusa obunnya lwe bulisimirwa ababi. <p><br/>
<p> Kubanga Mukama talisuula bantu be, So talireka busika bwe. <p><br/>
<p> Kubanga omusango gulidda mu butuukirivu: Ne bonna abalina emitima egy'amazima balibugoberera. <p><br/>
<p> Ani anangolokokera ku abo abakola obubi? Ani anannyimiririra ku bakozi b'ebitali bya butuukirivu? <p><br/>
<p> Singa Mukama teyali mubeezi wange, Emmeeme yange yanditudde mangu awali okusirika. <p><br/>
<p> Bwe nnayogera nti Ekigere kyange kiseerera, Okusaasira kwo, ggwe Mukama, ne kumpanirira. <p><br/>
<p> Mu birowoozo byange ebingi ebiri mu nze Okusanyusa kwo kumpoomera emmeeme yange. <p><br/>
<p> Abafuga ababi balissa ekimu naawe, Abalagira eby'ettima mu mateeka? <p><br/>
<p> Bakuŋŋaana okulumba emmeeme y'omutuukirivu, Ne basala omusango okusinga omusaayi ogutaliiko kabi. <p><br/>
<p> Naye Mukama yabanga kigo kyange ekiwanvu; Era Katonda wange lye jjinja lye nneeyuna. <p><br/>
<p> Era abaleeseeko obutali butuukirivu bwabwe bo, Era alibazikiriza mu bubi bwabwe; Mukama Katonda waffe alibazikiriza.<p><br/>
<p> Mujje, tuyimbire Mukama: Tuyimbire n'eddoboozi ery'essanyu ejjinja ery'obulokozi bwaffe.<p><br/>
<p> Tujje mu maaso ge n'okwebaza, Tumuyimbire n'eddoboozi ery'essanyu ne zabbuli.<p><br/>
<p> Kubanga Mukama ye Katonda omukulu, Era Kabaka omukulu asinga bakatonda bonna.<p><br/>
<p> Enkonko z'ensi ziri mu mukono gwe; N'entikko z'ensozi nazo zizze.<p><br/>
<p> Ennyanja yiye, era yagikola; N'emikono gye gye gyabumba olukalu.<p><br/>
<p> Mujje, tusinze, tuvuuname; Tufukamire mu maaso ga Mukama Omutonzi waffe:<p><br/>
<p> Kubanga ye Katonda waffe, Naffe tuli bantu ba ttale lye, era endiga ez'omu mukono gwe. Leero, oba nga munaawulira eddoboozi lye,<p><br/>
<p> Temukakanyaza mitima gyammwe, nga e Meriba, Nga ku lunaku olw'e Masa mu ddungu:<p><br/>
<p> Bajjajja bammwe bwe bankema, Ne bangeza, ne balaba omulimu gwange. <p><br/>
<p> Emyaka amakumi ana nanyiikaalira ab'emirembe giri, Ne njogera nti Be bantu abakyama mu mutima gwabwe, So tebamanya makubo gange: <p><br/>
<p> Kyennava ndayira mu busungu bwange, Nga tebaliyingira mu kiwummulo kyange.<p><br/>
<p> Muyimbire Mukama oluyimba oluggya: Mumuyimbire Mukama, mmwe ensi zonna.<p><br/>
<p> Mumuyimbire Mukama, mwebaze erinnya lye: Mwolesenga obulokozi bwe buli lunaku buli lunaku.<p><br/>
<p> Mubuulirenga ekitiibwa kye mu mawanga, Eby'amagero bye mu bantu bonna.<p><br/>
<p> Kubanga Mukama mukulu, era agwana okutenderezebwa ennyo: Agwana okutiibwanga okusinga bakatonda bonna.<p><br/>
<p> Kubanga bakatonda bonna ab'amawanga bye bifaananyi: Naye Mukama ye yakola eggulu.<p><br/>
<p> Ekitiibwa n'obukulu biri mu maaso ge: Amaanyi n'obulungi biri mu watukuvu we.<p><br/>
<p> Mumuwe Mukama, mmwe ebika eby'amawanga, Mumuwe Mukama ekitiibwa n'amaanyi.<p><br/>
<p> Mumuwe Mukama ekitiibwa ekigwanira erinnya lye: Muleete ssaddaaka, mujje mu mpya ze.<p><br/>
<p> Kale mumusinze Mukama mu bulungi obw'obutukuvu. Mukankane mu maaso ge, mmwe ensi zonna. <p><br/>
<p> Mwogerere mu mawanga nti Mukama afuga: Era n'ensi enywera n'okuyinza n'eteyinza kusagaasagana: Alisalira amawanga emisango egy'ensonga. <p><br/>
<p> Eggulu lisanyuke, era n'ensi ejaguze; Ennyanja ewuume, n'okujjula kwayo; <p><br/>
<p> Ennimiro ejaguze, n'ebigirimu byonna; Emiti gyonna egy'omu kibira ne giryoka giyimba olw'essanyu; <p><br/>
<p> Mu maaso ga Mukama, kubanga ajja; Kubanga ajja okusalira ensi emisango: Alisalira ensi emisango egy'ensonga, Aliramula amawanga n'amazima ge.<p><br/>
<p> Mukama afuga; ensi esanyuke: Ebizinga bijaguze bwe byenkana obungi.<p><br/>
<p> Ebire n'ekizikiza bimwetooloola: Obutuukirivu n'omusango bye binyweza entebe ye.<p><br/>
<p> Omuliro gumukulembera, Gwokya abalabe be eruuyi n’eruuyi.<p><br/>
<p> Enjota ze zaamulisa ensi: Ensi n'eraba n'ekankana.<p><br/>
<p> Ensozi z'asaanuuka ng'envumbo awali Mukama, Awali Mukama w'ensi zonna.<p><br/>
<p> Eggulu libuulira obutuukirivu bwe, N'amawanga gonna galabye ekitiibwa kye.<p><br/>
<p> Bakwatibwe ensonyi bonna abasinza ebifaananyi ebyole, Abeenyumiriza olw'ebifaananyi: Mumusinze ye, mmwe bakatonda mwenna.<p><br/>
<p> Sayuuni yawulira n'asanyuka, N'abawala ba Yuda ne bajaguza; Olw'emisango gyo, ai Mukama.<p><br/>
<p> Kubanga ggwe, Mukama, oli waggulu nnyo ku nsi zonna: Ogulumizibwa okusinga ennyo bakatonda bonna. <p><br/>
<p> Kale mmwe abaagala Mukama, mukyawe obubi: Akuuma emmeeme z'abatukuvu be; Abawonya mu mukono gw'omubi. <p><br/>
<p> Omusana gwasigirwa omutuukirivu, N'essanyu oyo alina omutima ogw'amazima. <p><br/>
<p> Musanyukire Mukama, mmwe abatuukirivu Era mwebaze erinnya lye ettukuvu.<p><br/>
<p> Mumuyimbire Mukama oluyimba oluggya; Kubanga akoze eby'amagero: Engalo ze eza ddyo, n'omukono gwe omutukuvu bimuleetedde obulokozi.<p><br/>
<p> Mukama amanyisizza obulokozi bwe: Obutuukirivu bwe abwolekerezza ddala mu maaso g'amawanga.<p><br/>
<p> Ajjukidde okusaasira kwe n'obwesigwa bwe eri ennyumba ya Isiraeri: Enkomerero zonna ez'ensi zirabye obulokozi bwa Katonda waffe.<p><br/>
<p> Muyimbe n'eddoboozi ery'essanyu eri Mukama, mmwe ensi zonna: Muleete oluyimba muyimbe olw'essanyu, weewaawo, muyimbe eby'okutendereza.<p><br/>
<p> Muyimbe okutendereza Mukama n'ennanga; N'ennanga era n'eddoboozi eriyimba.<p><br/>
<p> N'amakondeere n'eddoboozi ery'akagombe Muleete eddoboozi ery'essanyu mu maaso ga Kabaka, Mukama.<p><br/>
<p> Ennyanja ewuume, n'okujjula kwayo; Ensi zonna, n'abo abazituulamu;<p><br/>
<p> Amazzi gakube mu ngalo; Ensozi ziyimbire wamu olw'essanyu;<p><br/>
<p> Mu maaso ga Mukama, kubanga ajja okusalira ensi omusango: Alisalira ensi emisango egy'ensonga, Aliramula amawanga n'obutuukirivu.<p><br/>
<p> Mukama afuga; amawanga gakankane; Atuula wakati wa bakerubi; ensi esagaasagane.<p><br/>
<p> Mukama mukulu mu Sayuuni; Era ali waggulu okusinga amawanga gonna.<p><br/>
<p> Batendereze erinnya lyo ekkulu era ery'entiisa. Ye mutukuvu.<p><br/>
<p> Era amaanyi ga kabaka gaagala omusango ogw'ensonga; Ggwe onyweza obutuukirivu, Otuukiriza omusango n'obutuukirivu mu Yakobo.<p><br/>
<p> Mumugulumizenga Mukama Katonda waffe, Era musinzizenga ku ntebe y'ebigere bye: Ye mutukuvu.<p><br/>
<p> Musa ne Alooni mu bakabona be, Ne Samwiri mu abo abakoowoola erinnya lye; Baakaabira Mukama, n'abayitaba.<p><br/>
<p> Yayogerera nabo mu mpagi ey'ekire: Baakwata bye yategeeza; n'ekiragiro kye yabawa.<p><br/>
<p> Wabaddamu, ai Mukama Katonda waffe: Wali Katonda abasonyiwa, Newakubadde nga wabawalana eggwanga olw'ebikolwa byabwe.<p><br/>
<p> Mumugulumizenga Mukama Katonda waffe, Musinzizenga ku lusozi lwe olutukuvu; Kubanga Mukama Katonda waffe mutukuvu.<p><br/>
<p> Muleetere Mukama eddoboozi ery'essaayu, mmwe ensi zonna.<p><br/>
<p> Mumuweereze Mukama n'essanyu: Mujje mu maaso ge n'okuyimba.<p><br/>
<p> Mumanye nga Mukama ye Katonda: Oyo ye yatutonda, naffe tuli babe; Tuli bantu be, era endiga ez'omu ddundiro lye.<p><br/>
<p> Muyingire mu miryango gye n'okwebaza, Ne mu mpya ze n'okutendereza. Mumwebaze, mukuze erinnya lye.<p><br/>
<p> Kubanga Mukama mulungi; okusaasira kwe kwa lubeerera; N'obwesigwa bwe bwa mirembe gyonna.<p><br/>
<p> Naayimbanga ku kusaasira ne ku musango: Ggwe, ai Mukama, gwe nnaayimbiranga okutendereza.<p><br/>
<p> Naatambuliranga n'amagezi mu kkubo ettuukirivu: Woowe, olijja gye ndi ddi? Naatambuliranga mu nnyumba yange n'omutima ogutuukiridde.<p><br/>
<p> Siiteekenga kintu kyonna ekitasaana mu maaso gange: Nkyawa omulimu gw'abo abakyama; Tegwegattenga nange:<p><br/>
<p> Omutima ogutawulira gulindekera ddala: Sirimanya kintu kyonna kibi.<p><br/>
<p> Awaayiririza munne mu kyama, oyo n'azikirizanga: Alina amaaso ageegulumiza n'omutima ogw'amalala siimugumiikirizenga.<p><br/>
<p> Amaaso gange ganaatunuuliranga abeesigwa ab'omu nsi, batuulenga wamu nange: Atambulira mu kkubo ettuukirivu ye anampeerezanga.<p><br/>
<p> Akola eby'obulimba talituula mu nnyumba yange: Ayogera ebitali bya mazima talinywera mu maaso gange.<p><br/>
<p> Buli nkya naazikirizanga ababi bonna ab'omu nsi; Mmalewo bonna abakola ebitali bya butuukirivu baggweewo mu kibuga kya Mukama.<p><br/>
<p> Wulira okusaba kwange, ai Mukama, Okukaaba kwange kutuuke gy'oli.<p><br/>
<p> Tonkisa maaso go ku lunaku olw'okunakuwala kwange: Otege okutu kwo we ndi; Ku lunaku lwe nkoowoolerako ompitabe mangu.<p><br/>
<p> Kubanga ennaku zange ziggwaawo ng'omukka, N'amagumba gange gookebwa ng'omumuli.<p><br/>
<p> Omutima gwange gwokeddwa, guwotose ng'omuddo; Kubanga neerabira okulya emmere yange.<p><br/>
<p> Olw'eddoboozi eryokusinda kwange Amagumba gange geegasse n'omubiri gwange.<p><br/>
<p> Nninga kimbala ow'omu dduungu Nfuuse ng'ekiwuugulu eky'omu nsiko.<p><br/>
<p> Ntunula, era nfuuse Ng'enkazaluggya etuula ku kitikkiro yokka.<p><br/>
<p> Abalabe bange bazibya obudde okunvuma; Abandalukidde bandayira.<p><br/>
<p> Kubanga ndidde evvu ng'omugaati, Era ntabudde kye nnywedde n'amaziga. <p><br/>
<p> Olw'okunyiiga kwo n'obusungu bwo: Kubanga wannonda n'onsuula. <p><br/>
<p> Ennaku zange ziri ng'ekisiikirize ekiggwaawo; Era mpotose ng'omuddo. <p><br/>
<p> Naye ggwe, ai Mukama, onoobeereranga ennaku zonna: N'ekijjukizo kyo okutuusa emirembe gyonna. <p><br/>
<p> Oligolokoka, olisaasira Sayuuni: Kubanga obudde butuuse okumusaasira, Weewaawo, obudde obwalagirwa butuuse. <p><br/>
<p> Kubanga abaddu bo basanyukira amayinja ge, Era basaasira enfuufu ye. <p><br/>
<p> Bwe gatyo amawanga gonna galitya erinnya lya Mukama, Ne bakabaka bonna ab'ensi balitya ekitiibwa kyo: <p><br/>
<p> Kubanga Mukama azimbidde ddala Sayuuni, Alabikidde mu kitiibwa kye; <p><br/>
<p> Alowoozezza okusaba kw'abo abafiiriddwa, So tanyoomye kusaba kwabwe. <p><br/>
<p> Ekyo kiriwandiikirwa emirembe egirijja: N'eggwanga eriritondebwa liritendereza Mukama. <p><br/>
<p> Kubanga atunuulidde wansi ng'ayima ku watukuvu we awagulumivu; Mukama yalaba ensi ng'ayima mu ggulu; <p><br/>
<p> Okuwulira okusinda kw'omusibe; Okusumulula abo abateekerwawo okufa; <p><br/>
<p> Abantu balyoke batenderenga erinnya lya Mukama mu Sayuuni N'ettendo lye mu Yerusaalemi; <p><br/>
<p> Amawanga bwe galikuŋŋaana awamu, N'amatwale, okuweereza Mukama. <p><br/>
<p> Yakendeeza ku maanyi gange mu kkubo; Yasala ku nnaku zange. <p><br/>
<p> Ne njogera nti Ai Katonda wange, tontwalira ddala ng'ennaku zange tezinnaggwaawo: Emyaka gyo gibeerera emirembe gyonna. <p><br/>
<p> Edda n'edda watandika ensi; N'eggulu gwe mulimu gw'emikono gyo. <p><br/>
<p> Ebyo biriggwaawo, naye ggwe onoobeereranga: Weewaawo, ebyo byonna birikaddiwa ng'ekyambalo; Olibiwaanyisa ng'ekyambalo, n'ebyo biriwaanyisibwa: <p><br/>
<p> Naye ggwe oba bumu, N'emyaka gyo tegirikoma. <p><br/>
<p> Abaana b'abaddu bo banaabeerangawo. N'ezzadde lyabwe linaanywezebwanga mu maaso go.<p><br/>
<p> Weebaze Mukama, ggwe emmeeme yange; Ne byonna ebiri munda yange, mwebaze erinnya lye ettukuvu.<p><br/>
<p> Weebaze Mukama, ggwe emmeeme yange, So teweerabira birungi bye byonna:<p><br/>
<p> Asonyiwa ebikolwa byo byonna ebitali bya butuukirivu; Awonya endwadde zo zonna;<p><br/>
<p> Anunula obulamu bwo buleme okuzikirira; Akussaako engule ey'ekisa n'okusaasira okulungi:<p><br/>
<p> Akkusa akamwa ko ebirungi; Obuvubuka bwo ne budda obuggya ng'empungu.<p><br/>
<p> Mukama akola eby'obutuukirivu, Atuukiriza emisango ku lw'abo bonna abajoogebwa.<p><br/>
<p> Yamanyisa Musa amakubo ge, N'ebikolwa bye eri abaana ba Isiraeri.<p><br/>
<p> Mukama ajjudde okusaasira n'ekisa, Alwawo okusunguwala, alina okusonyiwa okungi.<p><br/>
<p> Taanenyenga ennaku zonna; So taabenga na busungu mirembe gyonna. <p><br/>
<p> Tatukoze ng'ebibi byaffe bwe biri, So tatusasudde ng'ebikolwa byaffe ebitali bya butuukirivu bwe biri. <p><br/>
<p> Kuba eggulu nga bwe liri waggulu okusinga ensi, N'okusaasira kwe bwe kuli okungi bwe kutyo eri abo abamutya. <p><br/>
<p> Ebuvanjuba n'ebugwanjuba bwe biri ewala, Bw'atyo bw'atutadde ewala ebyonoono byaffe: <p><br/>
<p> Nga kitaabwe bw'asaasira abaana be, Ne Mukama bw'asaasira bw'atyo abamutya. <p><br/>
<p> Kubanga amanyi omubiri gwaffe; Ajjukira nga ffe tuli nfuufu. <p><br/>
<p> Omuntu, ennaku ze ziri ng'omuddo; Ng'ekimuli eky'omu nsiko, bw'ayera bw'atyo. <p><br/>
<p> Kubanga empewo zikikuntako, ne kiba nga kigenze; N'ekifo kyakyo tekirikimanya nate. <p><br/>
<p> Naye okusaasira kwa Mukama kwava mu mirembe gyonna era kulituuka mu mirembe gyonna eri abamutya, N'obutuukirivu bwe eri abaana b'abaana; <p><br/>
<p> Eri abo abakwata endagaano ye, N'eri abo abajjukira ebiragiro bye okubikola. <p><br/>
<p> Mukama yanyweza entebe ye mu ggulu; N'obwakabaka bwe bufuga byonna. <p><br/>
<p> Mumwebaze Mukama, mmwe bamalayika be: Mmwe abazira ab'amaanyi, abatuukiriza ekigambo kye, Nga muwulira eddoboozi ery'ekigambo kye. <p><br/>
<p> Mumwebaze Mukama, mmwe mwenna eggye lye; Abaweereza be, abakola by'ayagala. <p><br/>
<p> Mumwebaze Mukama, mmwe mwenna emirimu gye, Mu bifo byonna by'afugiramu: Weebaze Mukama, ggwe emmeeme yange.<p><br/>
<p> Weebaze Mukama, ggwe emmeeme yange. Ai Mukama Katoada wange, oli mukulu nnyo; Oyambadde ekitiibwa n'obukulu.<p><br/>
<p> Eyeebikka omusana ng'ekyambalo; Atimba eggulu ng'eggigi:<p><br/>
<p> Asimba empagi ez'enju ze mu mazzi; Afuula ebire eggaali lye; Atambulira ku biwaawaatiro by'empewo:<p><br/>
<p> Afuula ababaka be empewo; N'abaweereza be omuliro ogwaka:<p><br/>
<p> Eyasimba emisingi gy'ensi, Ereme okusagaasagananga emirembe gyonna.<p><br/>
<p> Wagibikkako ennyanja ng'ekyambalo; Amazzi ne gayimirira waggulu w'ensozi.<p><br/>
<p> Ggwe bwe wanenya ne gadduka; Eddoboozi ery'okubwatuka kwo bwe lyawulirwa ne ganguwa okugenda;<p><br/>
<p> Gaalinnya ku nsozi, gaaserengetera mu biwonvu, Ne gatuuka mu kifo kye wagateekerawo.<p><br/>
<p> Wagalagira ensalo gye gatayinza kusukkako; Galeme okudda nate okubikka ku nsi. <p><br/>
<p> Aleeta enzizi mu biwonvu; Zikulukuta mu nsozi: <p><br/>
<p> Zinywesa ensolo zonna ez'omu nsiko; Entulege ziwona ennyonta. <p><br/>
<p> Ennyonyi ez'omu ggulu kwe zituula ku ezo, Ziyimbira mu matabi. <p><br/>
<p> Afukirira amazzi ensozi ng'ayima mu nju ze: Ensi n'ekkuta ebibala eby'emirimu gyo. <p><br/>
<p> Amereza ente essubi, N'omuddo okuweereza abantu; Balyoke baggyenga emmere mu ttaka; <p><br/>
<p> N'omwenge ogusanyusa omutima gw'abantu, N'amafuta ganyirizenga amaaso ge, N'emmere ewa omuntu amaanyi omutima gwe. <p><br/>
<p> Emiti gya Mukama gikkuta; Emivule gya Lebanooni gye yasimba; <p><br/>
<p> Ennyonyi gye zikoleramu ebisu byazo: Kasida, emiberoosi ye nnyumba ye. <p><br/>
<p> Ensozi empanvu ziba za mbulabuzi; Amayinja kye kiddukiro ky'obumyu. <p><br/>
<p> Yateekerawo omwezi ebiro: Enjuba emanyi okugwa kwayo. <p><br/>
<p> Ggwe oleeta ekizikiza, ekiro ne kibaawo; Ensolo zonna ez'omu kibira mwe zifulumira nga zisooba. <p><br/>
<p> Empologoma ento zivuumira gye zinaalya, Era zinoonya emmere yaazo eri Katonda. <p><br/>
<p> Enjuba n'evaayo, ne zigenda, Ne zeebaka mu mpuku zaazo. <p><br/>
<p> Abantu ne bagenda ku mulimu gwabwe N'okutegana kwabwe okutuusa akawungeezi. <p><br/>
<p> Ai Mukama, emirimu gyo nga gya ngeri nnyingi Wagikola gyonna mu magezi: Ensi ejjudde obugagga bwo. <p><br/>
<p> Ennyanja eri, ennene engazi, Omuli ebyewalula ebitabalikika, Ebisolo ebitono era n'ebinene. <p><br/>
<p> Eri amaato gye gayitako; Lukwata mwali, gwe wakola okuzannyira omwo. <p><br/>
<p> Ebyo byonna bikulindirira ggwe, Obiwe emmere yaabyo mu ntuuko zaayo. <p><br/>
<p> Gy'obiwa gye bikuŋŋaanya; Oyanjuluza engalo, ne bikkuta ebirungi. <p><br/>
<p> Okisa amaaso go, ne byeraliikirira; Obiggyamu omukka gwabyo, ne bifa, Ne bidda mu nfuufu yaabyo. <p><br/>
<p> Otuma omwoyo gwo, ne bitondebwa; Era ofuula obuggya amaaso g'ettaka. <p><br/>
<p> Ekitiibwa kya Mukama kibeere kya kubeerera; Mukama asanyukire emirimu gye: <p><br/>
<p> Atunuulira ensi, n'ekankana; Akwata ku nsozi, ne zinyooka. <p><br/>
<p> Naayimbiranga Mukama nga nkyali mulamu: Naayimbanga okutendereza Katonda wange nga nkyaliwo. <p><br/>
<p> Okulowooza kwange kumuwoomerenga: Naasanyukiranga Mukama. <p><br/>
<p> Ababi bazikirire baggweewo ku nsi, Aboonoonye baleme okubeerawo nate. Weebaze Mukama, ggwe emmeeme yange. Mumutendereze Mukama.<p><br/>
<p> Mumwebazenga Mukama, mukaabirenga erinnya lye; Mumanyisenga ebikolwa bye mu mawanga.<p><br/>
<p> Mumuyimbirenga, muyimbenga okumutendereza; Mwogerenga ku by'amagero bye byonna.<p><br/>
<p> Mwenyumirizenga olw'erinnya lye ettukuvu: Omutima gw'abo abanoonya Mukama gusanyukenga.<p><br/>
<p> Munoonyenga Mukama n'amaanyi ge; Munoonyenga amaaso ge ennaku zonna.<p><br/>
<p> Mujjukirenga eby'amagero bye bye yakola; Eby'ekitalo bye, n'emisango egy'akamwa ke;<p><br/>
<p> Mmwe ezzadde lya Ibulayimu omuddu we, Mmwe abaana ba Yakobo, abalonde be.<p><br/>
<p> Oyo ye Mukama Katonda waffe: Emisango gye gibuna ensi zonna.<p><br/>
<p> Ajjukira endagaano ye ennaku zonna. Ekigambo kye yalagira emirembe olukumi;<p><br/>
<p> Endagaano gye yalagaana ne Ibulayimu, N'ekirayiro kye yalayirira Isaaka; <p><br/>
<p> N'ekyo naakinyweza eri Yakobo okuba etteeka, Eri Isiraeri, okuba endagaano eteriggwaawo: <p><br/>
<p> Ng'ayogera nti Ggwe ndiwa ensi ya Kanani, Omugabo ogw'obusika bwammwe: <p><br/>
<p> Bwe baali abantu abatono omuwendo gwabwe: Weewaawo, abatono ennyo, era abo batambuze omwo; <p><br/>
<p> Ne batambulatambula mu mawanga agatali gamu, Nga bava mu bwakabaka ne baggukira mu bantu abalala. <p><br/>
<p> Teyaganya muntu kuboonoona; Weewaawo, yanenya bakabaka ku lwabwe; <p><br/>
<p> Ng'ayogera nti Temukwatanga ku abo be nnafukako amafuta, So temukolanga bubi bannabbi bange. <p><br/>
<p> N'ayita enjala okugwa ku nsi; N'amenya omuggo gwabwe gwonna, ye mmere yaabwe. <p><br/>
<p> Yabakulembeza omuntu; Yusufu yatundibwa okuba omuddu: <p><br/>
<p> Ebigere bye baabirumya enjegere; Yagalamira ng'asibiddwa n'ebyuma: <p><br/>
<p> Okutuusa ekigambo kye lwe kyatuukirira; Ekigambo kya Mukama kyamukemanga. <p><br/>
<p> Kabaka yatuma n'amusumulula; Ye yafuga amawanga, n'amuteera ddala. <p><br/>
<p> N'amufuula omukulu w'ennyumba ye, N'amuteresa ebintu bye byonna: <p><br/>
<p> Okusiba abalangira be bw'ayagala, N'okuyigiriza amagezi abakadde be. <p><br/>
<p> Era ne Isiraeri n'ajja mu Misiri; Yakobo n'atuula mu nsi ya Kaamu. <p><br/>
<p> N'ayongera nnyo abantu be, N'abawa amaanyi okusinga abalabe baabwe. <p><br/>
<p> N'akyusa omutima gwabwe okukyawa abantu be, Okukuusakuusa abaddu be. <p><br/>
<p> N'atuma Musa omuddu we, Ne Alooni gwe yalonda. <p><br/>
<p> Ne bassa mu bo obubonero bwe, N'eby'amagero mu nsi ya Kaamu. <p><br/>
<p> N'aleeta ekizikiza, ekizikiza ne kikwata; Ne bajeemera ebigambo bye. <p><br/>
<p> N'afuula amazzi gaabwe omusaayi, N'atta ebyennyanja byabwe. <p><br/>
<p> Ensi yaabwe n'ejjula ebikere, Mu nju za bakabaka baabwe. <p><br/>
<p> N'ayogera, ebitole eby'ensowera ne bijja, N'ensekere mu nsalo zaabwe zonna. <p><br/>
<p> N'abawa omuzira mu kifo ky'enkuba, N'omuliro ogwaka mu nsi yaabwe. <p><br/>
<p> Era n'akuba n'emizabbibu n'emitiini gyabwe; N'amenya emiti egy’omu nsalo zaabwe. <p><br/>
<p> N'ayogera, enzige ne zijja, N'obuwuka, era ebyo tebyabalikika omuwendo gwabyo. <p><br/>
<p> Ne birya buli muddo ogwali mu nsi yaabwe, Ne birya ebibala eby'ettaka lyabwe. <p><br/>
<p> Era n’akuba n'ababereberye bonna abaali mu nsi yaabwe, Abaali basinga amaanyi mu bazira baabwe bonna. <p><br/>
<p> N'abaggyamu nga balina effeeza n'ezaabu: So tewaali muntu munafu omu mu bika bye. <p><br/>
<p> Misiri n’esanyuka bwe baagenda; Kubanga entiisa yaabwe yali ebaguddeko. <p><br/>
<p> N'ayanjuluza ekire okubabikkangako; N'omuliro gubaakirenga ekiro. <p><br/>
<p> Ne basaba, n'aleeta obugubi, N'abakkusa emmere ey'omu ggulu. <p><br/>
<p> N'ayasa ejjinja, amazzi ne gatiiriika; Ne gakulukuta mu bifo ebikalu. <p><br/>
<p> Kubanga yajjukira ekigambo kye ekitukuvu, Ne Ibulayimu omuddu we. <p><br/>
<p> N'aggyamu abantu be n'essanyu, N'abatonde be n'okuyimba. <p><br/>
<p> N'abawa ensi ez'amawanga; Ne batwala ne balya emirimu egy'amawanga: <p><br/>
<p> Balyoke bakwatenga ebiragiro bye, Beekuumenga amateeka ge. Mumutendereze Mukama.<p><br/>
<p> Mumutendereze Mukama. Kale mumwebaze Mukama; kubanga mulungi: Kubanga okusaasira kwe kubeerera emirembe gyonna.<p><br/>
<p> Ani ayinza okwatula ebikolwa eby'amaanyi ebya Mukama, Oba okwolesa ettendo lye lyonna?<p><br/>
<p> Balina omukisa abakwata omusango, N'oyo akola eby'obutuukirivu mu biro byonna.<p><br/>
<p> Onjijukire, ai Mukama, n’ekisa ky'olina eri abantu bo; Nkwegayiridde, onjijire n'obulokozi bwo:<p><br/>
<p> Ndabe abalonde bo nga balaba omukisa, Nsanyukire essanyu ery'eggwanga lyo. Neenyumirize wamu n'obusika bwo.<p><br/>
<p> Twayonoona ffe ne bajjajjaffe, Twakola ebitali bya butuukirivu, twakola obubi.<p><br/>
<p> Bajjajjaffe tebaategeera bya magero byo mu Misiri; Ne batajjukira kusaasira kwo okungi; Naye ne bajeemera ku nnyanja, ku Nnyanja Emmyufu.<p><br/>
<p> Era naye n’abalokola olw'erinaya lye, Amanyise obuyinza bwe obungi.<p><br/>
<p> Era n'anenya Ennyanja Emmyufu, n'ekalira: Awo n'abayisa mu buziba, nga mu ddungu. <p><br/>
<p> N'abalokola eri omukono gw'oyo eyabakyawa, N'abanunula mu mukono gw'omulabe. <p><br/>
<p> Amazzi ne gabikka ku balabe baabwe: Ne watasigalawo n'omu. <p><br/>
<p> Ne balyoka bakkiriza ebigambo bye; Ne bayimba okumutendereza. <p><br/>
<p> Beerabira mangu emirimu gye; Tebaalindirira kuteesa kwe: <p><br/>
<p> Naye ne beegombera nnyo mu lukoola, Ne bakemera Katonda mu ddungu. <p><br/>
<p> N'abawa bye baasaba; Naye n'aleeta obukovvu mu mmeeme yaabwe. <p><br/>
<p> Era obuggya ne bubakwatira Musa mu lusiisira, Ne Alooni omutukuvu wa Mukama. <p><br/>
<p> Ensi n'eyasama n'emira Dasani. N'ebikka ku kibiina kya Abiraamu. <p><br/>
<p> Omuliro ne gwaka mu kibiina kyabwe; Ennimi zaagwo ne zookya ababi. <p><br/>
<p> Ne bakolera ennyana mu Kolebu, Ne basinza ekifaananyi ekisaanuuse. <p><br/>
<p> Bwe batyo ne bawaanyisa ekitiibwa kyabwe Okuba ekifaananyi ky'ente erya omuddo. <p><br/>
<p> Ne beerabira Katonda omulokozi waabwe, Eyakolera ebikulu mu Misiri; <p><br/>
<p> Eby'amagero mu nsi ya Kaamu, N'eby'entiisa ku Nnyanja Emmyufu. <p><br/>
<p> Kyeyava ayogera ng'alibazikiriza, Singa Musa omulonde we teyayimirira mu maaso ge mu kituli, Okuzzaayo obusungu bwe, aleme okubazikiriza. <p><br/>
<p> Weewaawo, baanyooma ensi ey'okwesiima, Tebakkiriza kigambo kye; <p><br/>
<p> Naye ne beemulugunya mu weema zaabwe, Ne batawulira ddoboozi lya Mukama. <p><br/>
<p> Kyeyava ayimusa omukono gwe gye bali, Ng'alibasuulira mu ddungu: <p><br/>
<p> Era ng'aligwisa ezzadde lyabwe mu mawanga, Era ng'alibasaasaanya mu nsi. <p><br/>
<p> Era ne beegatta ne Baalipyoli, Ne balya ssaddaaka ez'abafu. <p><br/>
<p> Bwe batyo bwe baamusunguwazanga n'ebikolwa byabwe; Kawumpuli n'agwa mu bo. <p><br/>
<p> Finekaasi n'alyoka ayimirira n'atuukiriza omusango: Kawumpuli n'aziyizibwa bw'atyo. <p><br/>
<p> Ekyo ne kimubalirwa okuba obutuukirivu, Okutuusa emirembe gyonna egitaliggwaawo. <p><br/>
<p> Era ne bamunyiiriza ku mazzi ag'e Meriba, N'okulaba Musa n'alaba obubi ku lwabwe: <p><br/>
<p> Kubanga baali baagala okujeemera omwoyo gwe, N'ayogera ebitali bya magezi n'emimwa gye. <p><br/>
<p> Tebaazikiriza mawanga, Nga Mukama bye yabalagira; <p><br/>
<p> Naye ne beegatta n'amawanga, Ne bayiga emirimu gyabwe: <p><br/>
<p> Ne baweereza ebifaananyi byabwe; Ebyabafuukira ekyambika. <p><br/>
<p> Weewaawo, baawangayo batabani baabwe ne bawala baabwe eri bassetaani. <p><br/>
<p> Ne bayiwa omusaayi ogutaliiko kabi, gwe musaayi gwa batabani baabwe ne bawala baabwe, Be baawangayo eri ebifaananyi bya Kanani; Ensi n'eyonooneka n'omusaayi. <p><br/>
<p> Bwe batyo ne babaako empitambi olw'emirimu gyabwe, Ne bagenda bayenda mu bikolwa byabwe. <p><br/>
<p> Obusungu bwa Mukama kyebwava bubuubuuka eri abantu be, N'atamwa obusika bwe. <p><br/>
<p> N'abawaayo mu mukono gw'amawanga; N'abo abaabakyawa ne babafuga. <p><br/>
<p> Era abalabe baabwe ne babajooga, Ne bajeemulwa wansi w'omukono gwabwe. <p><br/>
<p> Emirundi emingi yabawonya; Naye ne baagala okujeema mu kuteesa kwabwe, Ne bajeezebwa mu butali butuukirivu bwabwe. <p><br/>
<p> Era naye n'atunuulira ennaku zaabwe, Bwe yawulira okukaaba kwabwe: <p><br/>
<p> N'abajjuukirira endagaano ye, Ne yejjusa ng'okusaasira kwe bwe kuli okungi. <p><br/>
<p> Era n'ababasaasiza Bonna abaabatwalanga mu busibe. <p><br/>
<p> Otulokole, ai Mukama Katonda waffe, Otukuŋŋaanye tuve mu mawanga, Okwebazanga erinnya lyo ettukuvu, N'okujagulizanga ettendo lyo. <p><br/>
<p> Yeebazibwenga Mukama, Katonda wa Isiraeri, Okuva emirembe gyonna okutuuka mu mirembe gyonna.<p><br/>
<p> Mumwebaze Mukama; kubanga mulungi: Kubanga okusaasira kwe kubeerera emirembe gyonna.<p><br/>
<p> Abanunule ba Mukama boogera bwe batyo, Be yanunula mu mukono gw'omulabe;<p><br/>
<p> N'abakuŋŋaanya mu nsi nnyingi, Mu buvanjuba ne mu bugwanjuba, Mu bukiika obwa kkono ne mu bwa ddyo:<p><br/>
<p> Baakyamira mu ddungu mu kkubo omutali bantu; Ne batalaba kibuga kya kutuulamu.<p><br/>
<p> Baalumibwa enjala n'ennyonta, Emmeeme yaabwe n'ezirika mu bo.<p><br/>
<p> Ne balyoka bakaabira Mukama mu nnaku zaabwe, N'abawonya mu kweraliikira kwabwe.<p><br/>
<p> Era n'abaluŋŋamiza mu kkubo eggolokofu, Batuuke mu kibuga eky'okutuulamu.<p><br/>
<p> Kale singa abantu batendereza Mukama olw'obulungi bwe, N'olw'eby'amagero bye eri abaana b'abantu!<p><br/>
<p> Kubanga akkusa emmeeme eyeegomba, N'emmeeme erumwa ennyonta agijjuza ebirungi. <p><br/>
<p> Abo abaatuula mu kizikiza ne mu kisiikirize eky'okufa, Nga basibibwa n’ennaku n'ekyuma; <p><br/>
<p> Kubanga baajeemera ebigambo bya Katonda, Ne banyooma okuteesa kw'oyo ali waggulu ennyo: <p><br/>
<p> Kyeyava azitoya omutima gwabwe n'okutegana; Ne bagwa, so nga tewali anaabayamba. <p><br/>
<p> Ne balyoka bakaabira Mukama mu nnaku zaabwe, N'abalokola mu kweraliikirira kwabwe. <p><br/>
<p> N'abaggya mu kizikiza n'ekisiikirize eky'okufa, N'amenyaamenya enjegere zaabwe. <p><br/>
<p> Kale singa abantu batendereza Mukama olw'obulungi bwe, N'olw'eby'amagero bye eri abaana b'abantu. <p><br/>
<p> Kubanga yamenya enzigi ez'ebikomo, N'atemera ddala ebisiba eby'ebyuma: <p><br/>
<p> Abasirusiru olw'okwonoona kwabwe, N'olw'obutali butuukirivu bwabwe, babonyaabonyezebwa. <p><br/>
<p> Emmeeme yaabwe etamwa emmere yonna yonna; Ne basemberera emiryango egy'okufa. <p><br/>
<p> Ne balyoka bakaabira Mukama mu nnaku zaabwe, N'abalokola mu kweraliikirira kwabwe. <p><br/>
<p> Atuma ekigambo kye, n’abawonya, N'abaggya mu kuzikirira kwabwe. <p><br/>
<p> Kale singa abantu batendereza Mukama olw'obulungi bwe, N'olw'eby'amagero bye eri abaana b'abantu! <p><br/>
<p> Era bawengayo ssaddaaka ez'okwebaza, Era batenderenga ebikolwa bye n'okuyimba. <p><br/>
<p> Abaserengetera ku nnyanja mu maato, Abakola emirimu awali amazzi amangi; <p><br/>
<p> Abo balaba ebikolwa bya Mukama, N'eby'amagero bye mu buziba. <p><br/>
<p> Kubanga alagira, n'akunsa omuyaga, Oguyimusa amayengo gaagwo. <p><br/>
<p> Balinnya mu ggulu, ne bakka nate mu ddubi: Emmeeme yaabwe esaanuuka olw'ennaku. <p><br/>
<p> Beesunda eruuyi n'eruuyi, era batagatta ng'omutamiivu, N'amagezi gonna nga gababuze. <p><br/>
<p> Ne balyoka bakaabira Mukama mu nnaku zaabwe, N'abaggya mu kweraliikirira kwabwe. <p><br/>
<p> Alaaza omuyaga, Amayengo gaagwo ne gateeka. <p><br/>
<p> Ne balyoka basanyuka kubanga bawummula; N'alyoka abaleeta mu mwalo gwe baagala okutuukamu. <p><br/>
<p> Kale singa abantu batendereza Mukama olw'obulungi bwe, N'olw'eby'amagero bye eri abaana b'abantu <p><br/>
<p> Era bamugulumizenga mu kkuŋŋaaniro ery'abantu, Era bamutenderezenga awali ekituuti eky'abakadde. <p><br/>
<p> Afuula emigga eddungu, N'enzizi azifuula ettaka ekkalu; <p><br/>
<p> Ensi ebala agifuula olukoola olw'omunnyo, Olw'obubi bwabo abatuula omwo. <p><br/>
<p> Eddungu alifuula ekidiba eky'amazzi, N'ensi enkalu ensulo ez'amazzi. <p><br/>
<p> Omwo mw'atuuza abalumwa enjala, Balongoosenga ekibuga eky'okutuulamu; <p><br/>
<p> Era basigenga ennimiro, basimbenga emizabbibu, Beefunirenga ebibala eby'ekyengera. <p><br/>
<p> Era n'abawa omukisa, n'okweyongera ne beeyongeranga nnyo; N'ataganya nte zaabwe okukendeera. <p><br/>
<p> Nate, ne baweebuuka ne bajeezebwa Olw'okujoogebwa, n'okweraliikirira, n'okunakuwala. <p><br/>
<p> Anyoomesa nnyo abalangira, Era abakyamiza mu nsiko omutali kkubo. <p><br/>
<p> Era naye agulumiza omwavu okuva mu nnaku. N'amukolera ebika ng'ekisibo. <p><br/>
<p> Abatuukirivu balibiraba, balisanyuka; N'obutali butuukirivu bwonna buliziba akamwa kaabwo. <p><br/>
<p> Buli alina amagezi anaalowoozanga ebyo, Era banaafumiitirizanga okusaasira kwa Mukama.<p><br/>
<p> Omutima gwange gunywedde, ai Katonda; Naayimba, weewaawo, naayimba okutendereza, naayimba n'ekitiibwa kyange.<p><br/>
<p> Muzuukuke, mmwe amadinda n'ennanga: Nze naakeera nnyo okuzuukuka.<p><br/>
<p> Naakwebazanga ggwe, ai Mukama, mu mawanga: Era naayimbanga okukutendereza mu bantu.<p><br/>
<p> Kubanga okusaasira kwo kungi, kusinga eggulu: N'amazima go gatuuka mu ggulu.<p><br/>
<p> Ogulumizibwe, ai Katonda, okusinga eggulu: N'ekitiibwa kyo okusinga ensi zonna.<p><br/>
<p> Muganzi wo alyoke awone, Olokole n'omukono gwo ogwa ddyo, otuddemu.<p><br/>
<p> Katonda yayogera mu butukuvu bwe nti Ndijaguza: Ndisala mu Sekemu, era ndigabaagaba ekiwonvu ekya Sukkosi.<p><br/>
<p> Gireyaadi wange; Manase wange; Efulayimu naye yakuuma omutwe gwange; Yuda gwe muggo gwange ogw'obwakabaka.<p><br/>
<p> Mowaabu kye kinaabirwamu kyange; Edomu ndimukasukira engatto Yange Ndyogerera waggulu ku Firisutiya. <p><br/>
<p> Ani alinnyingiza mu kibuga eky'amaanyi? Ani eyandeeta mu Edomu? <p><br/>
<p> Totusudde, ai Katonda? So totabaala, ai Katonda, n'eggye lyaffe. <p><br/>
<p> Otuyambe eri omulabe: Kubanga obuyambi bw'abantu tebuliimu. <p><br/>
<p> Katonda ye alitukoza eby'obuzira: Kubanga oyo ye alinnyirira ku balabe baffe.<p><br/>
<p> Tosirika, ai Katonda gwe ntendereza;<p><br/>
<p> Kubanga akamwa k'ababi n'akamwa k'obulimba bakanjasamidde: Boogedde nange n'olulimi olulimba.<p><br/>
<p> Era banneetooloola n'ebigambo eby'okukyawa, Ne balwana nange awatali nsonga.<p><br/>
<p> Olw'okwagala kwange bafuuse balabe bange: Naye nze nsaba.<p><br/>
<p> Era bansasudde obubi olw'obulungi, N'okukyawa olw'okwagala kwange.<p><br/>
<p> Omusseeko omuntu omubi: Omulabe ayimirirenga ku mukono gwe ogwa ddyo.<p><br/>
<p> Bw'asalirwa omusango, afulume nga gumusinze; Era okusaba kwe kufuuke ekibi.<p><br/>
<p> Ennaku ze zibe ntono; Omulala alye obukulu bwe.<p><br/>
<p> Abaana be babe nga tebalina kitaabwe, Ne mukazi we nnamwandu. <p><br/>
<p> Abaana be babe mmomboze, basabirizenga; Banoonyenga emmere mu bifo byabwe ebyazika. <p><br/>
<p> Omunyazi atege byonna by'alina; B'atamanyi banyageenyage emirimu gye. <p><br/>
<p> Anaamwongerako ekisa amubule; Anaasaasira abaana be nga tebalina kitaabwe naye abule. <p><br/>
<p> Ezzadde lye lizikirizibwe; Mu mirembe egirijja amannya gaabwe gasaangulibwe. <p><br/>
<p> Obutali butuukirivu bwa bajjajjaabe bujjukirwe eri Mukama: So ekibi kya nnyina kireme okusangulibwa. <p><br/>
<p> Bibeerenga mu maaso ga Mukama ennaku zonna, Azikirize okujjukirwa kwabwe ku nsi. <p><br/>
<p> Kubanga teyajjukira kusaasira, Naye n'ayigganya omuntu omwavu eyeetaaga, N'oyo eyalina omutima ogumenyese, okubatta. <p><br/>
<p> Weewaawo, yayagala okukolima, ne kutuuka gy'ali; So teyasanyukira kusaba mukisa, ne gumuba wala. <p><br/>
<p> Era yayambala okukolima ng'ekyambalo kye, Ne kuyingira mu nda ye ng'amazzi, Era ng'amafuta mu magumba ge. <p><br/>
<p> Kubenga gy'ali ng'ekyambalo ky'ayambala, Era kubenga ng'olukoba lwe yeesiba ennaku zonna. <p><br/>
<p> Eyo ye mpeera ey'abalabe bange eva eri Mukama, N'abo aboogera obubi ku mmeeme yange. <p><br/>
<p> Naye olongoose ebyange, ai Katonda Mukama, olw'erinnya lyo: Kubanga okusaasira kwo kulungi, omponye. <p><br/>
<p> Kubanga nze ndi mwavu, nneetaga, N'omutima gwange gufumitiddwa munda yange. <p><br/>
<p> ŋŋendedde ddala ng'ekisiikirize bwe kiggwaawo: Nkuunta ng'enzige. <p><br/>
<p> Amaviivi gange ganafuwadde olw'okusiiba; N'omubiri gwange guweebuuse obutagejja. <p><br/>
<p> Era nfuuse ekivume gye bali: Bwe bandaba, banyeenya omutwe gwabwe. <p><br/>
<p> Onnyambe, ai Mukama Katonda wange; Nkwegayiridde ondokole ng'okusaasira kwo bwe kuli. <p><br/>
<p> Balyoke bategeere ng'ogwo gwe mukono gwo: Nga ggwe, Mukama, wakikola. <p><br/>
<p> Bo bakolime, naye ggwe ompe omukisa: Bwe baligolokoka, balikwatibwa ensonyi, naye omuddu wo alisanyuka. <p><br/>
<p> Abalabe bange bambale okuswazibwa, Era beebikke ensonyi zaabwe ng'ekikunta. <p><br/>
<p> Neebazanga nnyo Mukama n'akamwa kange; Weewaawo, naamutenderezanga mu kibiina. <p><br/>
<p> Kubanga anaayimiriranga ku mukono ogwa ddyo ogw'omwavu, Okumulokola eri abo abasalira omusango emmeeme ye.<p><br/>
<p> Mukama agamba mukama wange nti Tuula ku mukono gwange ogwa ddyo, Okutuusa lwe ndifuula abalabe bo entebe y'ebigere byo.<p><br/>
<p> Mukama alisindika omuggo ogw'amaanyi go okuva mu Sayuuni: Ggwe fugira wakati mu balabe bo.<p><br/>
<p> Abantu bo beewaayo n'omwoyo ogutawalirizibwa ku lunaku olw'obuyinza bwo: Mu bulungi obw'obutukuvu, olina omusulo ogw'obuvubuka bwo, Oguva mu lubuto lw'enkya.<p><br/>
<p> Mukama yalayira, so talyejjusa, Nti Ggwe oli kabona emirembe gyonna Ng'engeri ya Merukizeddeeki bw'eri.<p><br/>
<p> Mukama ku mukono gwo ogwa ddyo Alifumita bakabaka ku lunaku olw'obusungu bwe.<p><br/>
<p> Alisala emisango mu mawanga, Alijjuza ebifo emirambo; Alifumita omutwe mu nsi ennyingi.<p><br/>
<p> Alinywa ku nsulo eri mu kkubo: Kyaliva ayimusa omutwe.<p><br/>
<p> Mumutendereze Mukama. Neebazanga Mukama n'omutima gwange gwonna, Mu kibiina eky'abatuukirivu abateesa, ne mu kkuŋŋaaniro.<p><br/>
<p> Emirimu gya Mukama mikulu, Ginoonyezebwa abo bonna abagisanyukira.<p><br/>
<p> Omulimu gwe gwa kitiibwa, gwa bukulu: N'obutuukirivu bwe bubeerera enurembe gyonna.<p><br/>
<p> Ajjukizizza emirimu gye egy'ekitalo: Mukama wa kisa, ajjudde okusaasira.<p><br/>
<p> Awa emmere abo abamutya: Anajjukiranga endagaano ye emirembe gyonna.<p><br/>
<p> Alaze abantu be obuyinza obw'emirimu gye, Ng'abawa obusika obw'amawanga.<p><br/>
<p> Emirimu egy'emikono gye ge mazima n'omusango; Ebiragiro bye byonna binywera.<p><br/>
<p> Biteekebwawo emirembe n'emirembe, Bikolebwawo mu mazima n'obutuukirivu.<p><br/>
<p> Yawa abantu be okununulwa; Yalagira endagaano ye emirembe gyonna: Erinnya lye ttukuvu, lya kitiibwa. <p><br/>
<p> Mu kutya Mukama amagezi mwe gasookera; Balina okutegeera okulungi bonna abakola bwe batyo; Ettendo lye libeerera emirembe gyonna.<p><br/>
<p> Mumutendereze Mukama. Alina omukisa oyo atya Mukama, Asanyukira ennyo amateeka ge.<p><br/>
<p> Ezzadde lye linaabanga lya maanyi ku nsi: Ezzadde ly'abatuukirivu linaabanga n'omukisa.<p><br/>
<p> Ebintu n'obugagga biri mu nnyumba ye: N'obutuukirivu bwe bubeerera emirembe gyonna.<p><br/>
<p> Eri omutuukirivu omusana gujja awali ekizikiza: Oyo wa kisa, ajjudde okusaasira, era ye mutuukirivu.<p><br/>
<p> Alaba ebirungi oyo akola eby'ekisa, awola; Alinyweza ensonga ye bw'alisalirwa omusango.<p><br/>
<p> Kubanga taasagaasaganenga emirembe gyonna; Omutuukirivu anajjukirwanga ennaku zonna ezitaliggwaawo.<p><br/>
<p> Taatyenga bigambo bya bubi: Omutima gwe gunywera, nga gwesiga Mukama.<p><br/>
<p> Omutima gwe gutereera, taatyenga, Okutuusa lw'aliraba by'ayagala nga bituuse ku balabe be.<p><br/>
<p> Agabye, awadde abaavu; Obutuukirivu bwe bubeerera emirembe gyonna: Ejjembe lye lirigulumizibwa n'ekitiibwa. <p><br/>
<p> Omubi alibiraba, alirumwa omwoyo; Aliruma obujiji n'amannyo ge: alinyolwa: Omubi by'ayagala birifa.<p><br/>
<p> Mumutendereze Mukama. Mutendereze, mmwe abaddu ba Mukama, Mutendereze erinnya lya Mukama.<p><br/>
<p> Erinnya lya Mukama lyebazibwenga Okuva leero okutuusa emirembe gyonna.<p><br/>
<p> Okuva mu buvanjuba okutuuka mu bugwanjuba Erinnya lya Mukama ligwana okutenderezebwanga.<p><br/>
<p> Mukama ali waggulu okusinga amawanga gonna, N'ekitiibwa kye okusinga eggulu.<p><br/>
<p> Ani afaanana nga Mukama Katonda waffe, Alina entebe ye waggulu.<p><br/>
<p> Eyeetoowaza okutunuulira Ebiri mu ggulu ne mu nsi?<p><br/>
<p> Ayimusa omwavu mu nfuufu, Agolokosa omunafu mu lubungo;<p><br/>
<p> Amutuuze wamu n'abalangira, Wamu n'abalangira ab'abantu be.<p><br/>
<p> Atuuza mu nju omukazi omugumba, N'amusanyusa ng'amuzaazizza abaana. Mumutendereze Mukama.<p><br/>
<p> Isiraeri bwe yava mu Misiri, Ennyumba ya Yakobo mu bantu ab'olulimi olulala;<p><br/>
<p> Yuda n'abeera awatukuvu we, Isiraeri amatwale ge.<p><br/>
<p> Ennyanja n'eraba ekyo, n'edduka Yoludaani n'agobebwa okudda ennyuma.<p><br/>
<p> Ensozi ne zibuuka ng'endiga eza seddume, N'obusozi obutono ng'obuliga.<p><br/>
<p> Wali otya, ggwe ennyanja, okudduka? Naawe Yoludaani, okudda ennyuma?<p><br/>
<p> Mmwe ensozi, okubuuka ng'endiga eza seddume; Mmwe obusozi obutono, ng'obuliga?<p><br/>
<p> Kankana, ggwe ensi, awali Mukama, Awali Katonda wa Yakobo;<p><br/>
<p> Eyafuula ejjinja ekidiba eky'amazzi, Ery'embaalebaale oluzzi olw'amazzi.<p><br/>
<p> Si ffe, ai Mukama, si ffe, Wabula erinnya lyo lye ligwana okuweebwa ekitiibwa Olw'okusaasira kwo, n'olw'amazima go.<p><br/>
<p> Kiki ekinaaba kiboogeza ab'amawanga Nti Katonda waabwe ali ludda wa kaakano?<p><br/>
<p> Naye Katonda waffe ali mu ggulu: Akoze bye yayagala byonna.<p><br/>
<p> Ebifaananyi byabwe ye ffeeza, ye zaabu, Omulimu ogw'emikono gy'abantu.<p><br/>
<p> Birina obumwa, naye tebyogera; Birina amaaso, naye tebiraba;<p><br/>
<p> Birina amatu, naye tebiwulira; Birina ennyindo, naye tebiwunyiriza;<p><br/>
<p> Birina engalo, naye tebizikwasa kintu; Birina ebigere, naye tebitambula; So tebyogeza bulago bwabyo.<p><br/>
<p> Ababikola balibifaanana; Weewaawo, buli abyesiga.<p><br/>
<p> Ggwe Isiraeri, mwesigenga Mukama: Ye mubeezi waabwe, ye ngabo yaabwe. <p><br/>
<p> Ggwe ennyumba ya Alooni, mwesigenga Mukama: Ye mubeezi waabwe, ye ngabo yaabwe. <p><br/>
<p> Mmwe abatya Mukama, mwesigenga Mukama: Ye mubeezi waabwe, ye ngabo yaabwe. <p><br/>
<p> Mukama atujjukidde; alituwa omukisa; Aliwa omukisa ennyumba ya Isiraeri; Aliwa omukisa ennyumba ya Alooni. <p><br/>
<p> Aliwa omukisa abo abatya Mukama, Abato era n'abakulu. <p><br/>
<p> Mukama ayongerenga bulijjo okubaaza Mmwe n'abaana bammwe. <p><br/>
<p> Mmwe muweereddwa Mukama omukisa, Eyakola eggulu n'ensi. <p><br/>
<p> Eggulu lye ggulu lya Mukama; Naye ensi yagiwa abaana b'abantu. <p><br/>
<p> Abafu tebatendereza Mukama, Newakubadde abo bonna abakka mu kusirika; <p><br/>
<p> Naye ffe tuneebazanga Mukama Okuva leero okutuusa emirembe gyonna. Mumutendereze Mukama.<p><br/>
<p> Mmwagala Mukama, kubanga awulidde Eddoboozi lyange n'okwegayirira kwange.<p><br/>
<p> Kubanga antegedde okutu, Kyennaavanga mmukoowoola nga nkyali mulamu.<p><br/>
<p> Emigwa egy'okufa gyansiba. N'okulumwa kw'emagombe kwankwata: Ne ndaba ennaku n'okutegana.<p><br/>
<p> Ne ndyoka nkoowoola erinnya lya Mukama; Nti Ai Mukama, nkwegayiridde, omponye emmeeme yange.<p><br/>
<p> Mukama wa kisa, era mutuukirivu; Weewaawo, Katonda waffe alina okusaasira.<p><br/>
<p> Mukama akuuma abo abatalina nkwe: Najeezebwa, n'andokola.<p><br/>
<p> Komawo mu kiwummulo kyo, ggwe emmeeme yange; Kubanga Mukama akukoledde eby'ekisa ekingi.<p><br/>
<p> Kubanga omponyezza emmeeme yange okufa, Amaaso gange obutakaaba maziga, N'ebigere byange obutagwa.<p><br/>
<p> Naatambuliranga mu maaso ga Mukama Mu nsi y'abalamu. <p><br/>
<p> Nzikiriza, kubanga ndyogera: Nabonyaabonyezebwa nnyo: <p><br/>
<p> Ne njogera nga nnyanguwa Nti Abantu bonna bulimba. <p><br/>
<p> Kiki kye ndisasula Mukama Olw'ebirungi bye byonna eri nze? <p><br/>
<p> Nditoola akakompe ak'obulokozi, Era ndikaabira erinnya lya Mukama. <p><br/>
<p> Ndisasula obweyamo bwange eri Mukama, Weewaawo, mu maaso g'abantu be bonna. <p><br/>
<p> Okufa kw'abatukuvu be Kwa muwendo mungi mu maaso ga Mukama. <p><br/>
<p> Ai Mukama, mazima nze ndi muddu wo: Nze ndi muddu wo, era omwana w'omuzaana wo; Osumuludde ebyansiba. <p><br/>
<p> Ndikuwa ssaddaaka ey'okwebaza, Era ndikaabira erinnya lya Mukama. <p><br/>
<p> Ndisasula obweyamo bwange eri Mukama, Weewaawo, mu maaso g'abantu be bonna; <p><br/>
<p> Mu mpya z'ennyumba ya Mukama, Wakati mu ggwe, ggwe Yerusaalemi. Mumutendereze Mukama.<p><br/>
<p> Mumutendereze Mukama, mmwe amawanga gonna; Mumugulumize, mmwe abantu bonna.<p><br/>
<p> Kubanga okusaasira kwe kungi eri ffe: N'amazima ga Mukama gabeerera emirembe gyonna, Mumutendereze Mukama.<p><br/>
<p> Mumwebaze Mukama; kubanga mulungi: Kubanga okusaasira kwe kubeerera emirembe gyonna.<p><br/>
<p> Isiraeri ayogere kaakano Nti okusaasira kwe kubeerera emirembe gyonna.<p><br/>
<p> Ennyumba ya Alooni eyogere kaakano Nti okusaasira kwe kubeerera emirembe gyonna.<p><br/>
<p> Abo abamutya Mukama boogere kaakano Nti okusaasira kwe kubeerera emirembe gyonna.<p><br/>
<p> Bwe nnali mu nnaku ne nkaabira Mukama: Mukama n'anjitaba, n'anteeka mu kifo ekigazi.<p><br/>
<p> Mukama ali ku luuyi lwange; siritya: Abantu bayinza kunkola ki?<p><br/>
<p> Mukama ali ku luuyi lwange mu abo abannyamba: Kyendiva ndaba bye njagala nga bituuse ku abo abankyaye.<p><br/>
<p> Kirungi okwesiganga Mukama Okusinga okwesiga abantu.<p><br/>
<p> Kirungi okwesiganga Mukama Okusinga okwesiga abalangira. <p><br/>
<p> Amawanga gonna ganneetoolodde: Mu linnya lya Mukama ndigazikiriza. <p><br/>
<p> Ganneetoolodde; weewaawo, ganneetoolodde; Mu linnya lya Mukama ndigazikiriza. <p><br/>
<p> Banneetoolodde ng'enjuki; bazikidde ng'omuliro ogw'omu maggwa: Mu linnya lya Mukama ndibazikiriza. <p><br/>
<p> Bansoya nnyo okungwisa: Naye Mukama n'annyamba. <p><br/>
<p> Mukama ge maanyi gange, lwe luyimba lwange; Era afuuse obulokozi bwange. <p><br/>
<p> Eddoboozi ery'essanyu era ery'obulokozi liri mu weema ez'abatuukirivu; Omukono ogwa dddyo ogwa Mukama gukola eby'obuzira. <p><br/>
<p> Omukono ogwa ddyo ogwa Mukama gugulumizibwa: Omukono ogwa ddyo ogwa Mukama gukola eby'obuzira. <p><br/>
<p> Sirifa, naye naabeeranga mulamu, Era naabuuliranga omirimu gya Mukama. <p><br/>
<p> Mukama ambonerezza nnyo: Naye tangabulanga eri okufa. <p><br/>
<p> Munzigulirewo enzigi ez'obutuukirivu: Naaziyingiramu, ne nneebaza Mukama. <p><br/>
<p> Olwo lwe luggi lwa Mukama; Abatuukirivu be baliyingiramu. <p><br/>
<p> Naakwebazanga, kubanga onzizeemu, Era ofuuse obulokozi bwange. <p><br/>
<p> Ejjinja abazimbi lye baagaana Lifuuse ekkulu ery'oku nsonda. <p><br/>
<p> Ekyo Mukama ye yakikola; Kya kitalo mu maaso gaffe. <p><br/>
<p> Luno lwe lunaku Mukama lwe yakola; Tunaasanyuka, tunaajaguliza okwo. <p><br/>
<p> Olokole kaakano, tukwegayiridde, ai Mukama: Ai Mukama, tukwegayiridde, oweereze omukisa kaakano. <p><br/>
<p> Alina omukisa oyo ajja mu linnya lya Mukama: Tubasabidde omukisa nga tuyima mu nnyumba ya Mukama. <p><br/>
<p> Mukama ye Katonda, era atuwadde omusana Musibe ssaddaaka n'emigwa,musibe ku mayembe g'ekyoto. <p><br/>
<p> Ggwe oli Katonda wange, nange naakwebazanga: Ggwe oli Katonda wange, naakugulumizanga. <p><br/>
<p> Kale mumwebaze Mukama; kubanga mulungi: Kubanga okusaasira kwe kubeerera emirembe gyonna.<p><br/>
<p> Balina omukisa abo abatuukirira mu kkubo, Abatambulira mu mateeka ga Mukama.<p><br/>
<p> Balina omukisa abo abeekuuma bye yategeeza, Abamunoonya n'omutima gwonna.<p><br/>
<p> Weewaawo, abo tebakola ebitali bya butuukirivu; Batambulira mu makubo ge.<p><br/>
<p> Watukuutira ebiragiro byo, Tubikwatenga nnyo.<p><br/>
<p> Singa amakubo gange ganywedde Okukwata amateeka go!<p><br/>
<p> Bwe ntyo bwe siikwatibwenga nsonyi, Bwe nnaalowoozanga bye walagira byonna.<p><br/>
<p> Naakwebazanga n'omutima ogutalina bukuusa, Bwe ndiba nga njize emisango gyo egy'ensonga.<p><br/>
<p> Naakwatanga amateeka go: Nkwegayiridde, tondekera ddala.<p><br/>
<p> BEESI9 Omuvubuka anaalongoosanga atya ekkubo lye? Nga yeegendereza ng'ekigambo kyo bwe kiri. <p><br/>
<p> N'omutima gwange gwonna nkunoonyezza: Nkwegayiridde, nneme okukyama okuleka bye walagira. <p><br/>
<p> Nterese ekigambo kyo mu mutima gwange, Nneme okwonoona mu maaso go. <p><br/>
<p> Weebazibwa, ai Mukama: Onjigirizenga amateeka go. <p><br/>
<p> N'emimwa gyange mbuulidde Emisango gyonna egy'akamwako. <p><br/>
<p> Nsanyukidde ekkubo ly'ebyo bye wategeeza, Nga asanyukira obugagga bwonna. <p><br/>
<p> Naafumiitirizanga ebiragiro byo. Era naalowoozanga amakubo go. <p><br/>
<p> Naasanyukiranga amateeka go: Seerabirenga kigambo kyo.<p><br/>
<p> GIMERI7 Onkolere omuddu wo eby'ekisa ekingi, mbeerenga omulamu; Bwe ntyo bwe nnaakwatanga ekigambo kyo. <p><br/>
<p> Onzibule amaaso gange, ndabe Eby'ekitalo ebiva mu mateeka go. <p><br/>
<p> Nze ndi mutambuze mu nsi: Tonkisa bye walagira. <p><br/>
<p> Emmeeme yange ekutuse olw'okuyaayaana Kw'eyaayaanira emisango gyo ebiro byonna. <p><br/>
<p> Onenyezza ab'amalala abakolimirwa, Abakyama okuleka bye walagira. <p><br/>
<p> Onzigyeko okuvumibwa n'okunyoomebwa; Kubanga neekuumye bye wategeeza. <p><br/>
<p> Era n'abalangira batuula ne banjogerako obubi: Naye omuddu wo nafumiitiriza amateeka go. <p><br/>
<p> Era bye wategeeza bye nsanyukira, Era ebyo be bantu be nteesa nabo.<p><br/>
<p> DALESI25 Emmeeme yange yeegasse n'enfuufu: Onzuukize ng'ekigambo kyo bwe kyo bwe kiri. <p><br/>
<p> Nayatula amakubo gange, naawe n'onziramu: Onjigirize amateeka go. <p><br/>
<p> Ontegeeze ntegeere ekkubo ery'ebiragiro byo: Ne ndyoka nfumutiriza emirimu gyo egy'ekitalo. <p><br/>
<p> Emmeeme yange esaanuuse olw'okunyiikaala: Ompe amaanyi ng'ekigambo kyo bwe kiri. <p><br/>
<p> Onziyeko ekkubo ery'obulimba: Era ompe amateeka go n'ekisa. <p><br/>
<p> Neerobozezza ekkubo ery'obwesigwa: Emisango ngitadde mu maaso gange. <p><br/>
<p> Neegatta n'ebyo bye wategeeza: Ai Mukama, tonkwasa nsonyi.<p><br/>
<p> HE32 Naddukiranga mu kkubo ly'ebyo bye walagira, Bw'oligaziya omutima gwange. <p><br/>
<p> Onjigirize, ai Mukama, ekkubo ery'amateeka go; Nange naalyekuumanga okutuusa enkomerero. <p><br/>
<p> Ompe amagezi, nange neekuumanga amateeka go; Weewaawo, naagakwatanga n'omutima gwange gwonna. <p><br/>
<p> Ompise mu kkubo ly'ebyo bye walagira: Kubanga mu eryo mwe nsanyukira. <p><br/>
<p> Okyuse omutima gwange eri ebyo bye wategeeza, So si eri kwegomba. <p><br/>
<p> Owunjule amaaso gange galemenga okulaba ebitaliimu, Era onzuukize mu makubo go. <p><br/>
<p> Onyweze ekigambo kyo eri omuddu wo, Ky'eky'okutyanga ggwe. <p><br/>
<p> Ompunjulire ekivume kye ntya; Kubanga emisango gyo mirungi. <p><br/>
<p> Laba, neegombanga ebiragiro byo: Onzuukirize mu butuukirivu bwo.<p><br/>
<p> VAWU41 Era n'okusaasira kwo kutuuke gye ndi, ai Mukama, Bwe bulokozi bwo, ng'ekigambo kyo bwe kiri. <p><br/>
<p> Bwe ntyo bwe ndiba n'eky'okuddamu eri oyo anvuma; Kubanga neesiga ekigambo kyo. <p><br/>
<p> So toggiramu ddala kigambo kya mazima mu kamwa kange; Kubanga naasuubiranga emisango gyo. <p><br/>
<p> Bwe ntyo bwe nnaakwatanga amateeka go ennaku zonna Emirembe n'emirembe. <p><br/>
<p> Era naatambulanga nga neeyabya; Kubanga nnoonyezza ebiragiro byo. <p><br/>
<p> Era naayogeranga ku ebyo bye wategeeza mu maaso ga bakabaka, Ne sikwatibwa nsonyi. <p><br/>
<p> Era naasanyukiranga ebyo bye walagira, Bye nnaayagalanga: <p><br/>
<p> Era naayimusanga engalo zange eri ebyo bye walagira, bye nnaayagalanga: Era naafumiitirizanga mateeka go.<p><br/>
<p> ZAYINI49 Ojjukire ekigambo eri omuddu wo, Kubanga wansuubiza. <p><br/>
<p> Eryo lye ssanyu lyange bwe mbonyaabonyezebwa: Kubanga ekigambo kyo kinzuukizizza. <p><br/>
<p> Ab'amalala bansekeredde nnyo: Naye ne sseekooloobyanga okuva mu mateeka go. <p><br/>
<p> Njijukidde emisango gyo egy'edda, ai Mukama, Ne nneesanyusa. <p><br/>
<p> Obusungu obubuubuuka bunkutte, Olw'ababi abaleka amateeka go. <p><br/>
<p> Amateeka go ge nnyimbirako Mu nnyumba ey'okutambula kwange. <p><br/>
<p> Najjukiranga erinnya lyo ekiro, ai Mukama, Era nakwatanga amateeka go. <p><br/>
<p> Ekigambo kino kyange, Okukuumanga ebiragiro byo.<p><br/>
<p> KEESI57 Mukama gwe mugabo gwange: Nayogera nga naakwatanga ebigambo byo. <p><br/>
<p> Nasaba ekisa kyo n'omutima gwange gwonna: Onsaasire ng'ekigambo kyo bwe kiri. <p><br/>
<p> Nalowooza amakubo gange, Ne nkyusa ebigere byange eri ebyo bye wategeeza. <p><br/>
<p> Nayanguwa ne sirwawo, Okukwata ebyo bye walagira. <p><br/>
<p> Emigwa egy'ababi gimbisse; Naye seerabidde mateeka go. <p><br/>
<p> Mu ttumbi naagolokokanga okukwebaza Olw'emisango gyo egy'ensonga. <p><br/>
<p> Nze ndi munne w'abo bonna abakutya, N'abo abakwata ebiragiro byo. <p><br/>
<p> Ai Mukama, ensi ejjudde okusaasira kwo: Onjigirize amateeka go.<p><br/>
<p> TEESI65 Okoledde ebirungi omuddu wo, Ai Mukama, ng'ekigambo kyo bwe kiri. <p><br/>
<p> Onjigirizenga okusala emisango egy'ensonga n'okutegeera; Kubanga nakkirizanga ebyo bye walagira. <p><br/>
<p> Nga sinnabonyaabonyezebwa, nakyama; Naye kaakano nkwata ekigambo kyo. <p><br/>
<p> Oli mulungi, era okola ebirungi; Onjigirizenga amateeka go. <p><br/>
<p> Ab'amalala banjiiyirizzaako eky'obulimba: N'omutima gwange gwonna neekuumanga ebiragiro byo. <p><br/>
<p> Omutima gwabwe gugezze ng'amasavu; Naye nze nsanyukira amateeka go. <p><br/>
<p> Kwangasa okubonyaabonyezebwa; Ndyoke njige amateeka go. <p><br/>
<p> Amateeka g'akamwa ko gampoomera nze Okusinga ebitundu eby'ezaabu n'effeeza enkumi n'enkumi.<p><br/>
<p> YODI73 Engalo zo ze zankola, ze zammumba: Ompe amagezi, njigenga ebyo bye walagira. <p><br/>
<p> Abakutya banandabanga ne basanyuka; Kubanga naasuubiranga elugambo kyo. <p><br/>
<p> Mmanyi, ai Mukama, ng'emisango gyo gya nsonga, Era nga wambonyaabonya olw'obwesigwa. <p><br/>
<p> Nkwegayiridde, ekisa kyo ekirungi kinsanyuse, Ng'ekigambo kyo bwe kiri eri omuddu wo. <p><br/>
<p> Okusaasira kwo okulungi kujje gye ndi, mbeerenga omulamu: Kubanga amateeka go ge gansanyusa. <p><br/>
<p> Ab'amalala bakwatibwe ensonyi; kubanga bammegga awatali nsonga. Naye naafumiitirizanga ebiragiro byo. <p><br/>
<p> Abakutya bankyukire, Era balitegeera bye wategeeza. <p><br/>
<p> Omutima gwange gutuukirire mu mateeka go; Nnemenga okukwatibwa ensonyi.<p><br/>
<p> KAFU81 Emmeeme yange ezirise olw'obulokozi bwo: Naye nsuubira ekigambo kyo. <p><br/>
<p> Amaaso gange gakulukuse olw'ekigambo kyo, Nga njogera nti Olinsanyusa ddi? <p><br/>
<p> Kubanga nfuuse ng'eddiba eriwanikibwa mu mukka; Naye seerabira mateeka go. <p><br/>
<p> Ennaku ez'omuddu wo ziri mmeka? Olituukiriza ddi omusango ku abo abanjigganya? <p><br/>
<p> Ab'amalala bansimidde obunnya Abatagoberera mateeka go. <p><br/>
<p> Bye walagira byonna bya bwesigwa: Banjigganya awatali nsonga: ggwe onnyambe. <p><br/>
<p> Baabulako katono banzikirize ku nsi; Naye ne sireka biragiro byo. <p><br/>
<p> Onzuukize ng'ekisa kyo ekirungi bwe kiri; Bwe ntyo bwe nnaakwatanga akamwa ko bye kategeeza.<p><br/>
<p> LAMEDI89 Emirembe gyonna, ai Mukama, Ekigambo kyo kinyweredde mu ggulu. <p><br/>
<p> Obwesigwa bwo bubeerera emirembe gyonna: Wanyweza ensi, n'ebeererawo. <p><br/>
<p> Bikyaliwo leero nga bwe walagira; Kubanga ebintu byonna baddu bo. <p><br/>
<p> Singa amateeka go si ge gansanyusa, Nandizikiridde bwe nnabonyaabonyezebwa. <p><br/>
<p> Seerabirenga biragiro byo ennaku zonna; Kubanga wanzuukiza n'ebyo. <p><br/>
<p> Nze ndi wuwo, ondokole; Kubanga naanoonyanga ebiragiro byo.<p><br/>
<p> Ababi bannindiridde okunzikiriza; Naye nze naalowoozanga bye wategeeza. <p><br/>
<p> Ndabye ebintu byonna ebyatuukirira gye bikoma; Naye ekiragiro kyo kigazi nnyo.<p><br/>
<p> MEMU97 Amateeka go nga ngaagala! Ago ge nfumiitiriza okuzibya obudde.<p><br/>
<p> Bye walagira bingeziwaza okusinga abalabe bange; Kubanga bali wamu nange ennaku zonna. <p><br/>
<p> Nnina okutegeera okusinga abayigiriza bange bonna; Kubanga bye wategeeza bye ndowooza. <p><br/>
<p> Ntegeera okukira abakadde, Kubanga neekuumanga ebiragiro byo. <p><br/>
<p> Naaziyizanga ebigere byange obutatambula mu kkubo ebbi lyonna, Ndyoke nkwatenga ekigambo kyo. <p><br/>
<p> Seekooloobyanga kuleka misango gyo; Kubanga ggwe wanjigirizanga. <p><br/>
<p> Ebigambo byo nga bimpoomera mu kibuno kyange! Bisinga omubisi gw'enjuki mu kamwa kange! <p><br/>
<p> Ebiragiro byo bye binfunya okutegeera: Kyenvudde nkyawa buli kkubo ery'obulimba.<p><br/>
<p> NUUNI05 Ekigambo kyo ye ttabaaza eri ebigere byange, N'omusana eri ekkubo lyange. <p><br/>
<p> Nalayira, era nkikakasizza kino, Nga naakwatanga emisango gyo egy'ensonga. <p><br/>
<p> Mbonyaabonyezebwa nnyo; Onzuukize, ai Mukama, ng'ekigambo kyo bwe kiri. <p><br/>
<p> Okkirize, nkwegayiridde, ebyo akamwa kange bye kaakuwa, ai Mukama, nga tekaawalirizibwa, Era onjigirizenga emisango gyo. <p><br/>
<p> Emmeeme yange eri mu mukono gwange ennaku zonna; Naye seerabira mateeka go. <p><br/>
<p> Ababi bantegedde omutego; Naye sikyamanga kuleka biragiro byo. <p><br/>
<p> Bye wategeeza mbitutte okuba obusika obutaliggavaawo; Kubanga ebyo bye binsanyusa omutima gwange. <p><br/>
<p> Mpese omutima gwange okutuukiriza amateeka go, Emirembe gyonna, okutuusa enkomerero.<p><br/>
<p> SAMEKI13 Nkyaye abo abalina emyoyo egy'obulimba; Naye amateeka go ge njagala. <p><br/>
<p> Ggwe oli kifo kyange kye nneekwekamu, n'engabo yange: Nsuubira ekigambo kyo. <p><br/>
<p> Mugende mumbeere wala, mmwe abakozi b'obubi; Ndyoke neekuumeaga Katonda wange bye yalagira. <p><br/>
<p> Ompanirire ng'ekigambo kyo bwe kiri, mbeerenga omulamu; Nneme okukwatibwanga ensonyi olw'essuubi lyange. <p><br/>
<p> Ggwe ompanirire, nange naabeerangawo mirembe, Era neegenderezanga amateeka go ennaku zonna. <p><br/>
<p> Onyoomye abo bonna abakyama okuleka amateeka go; Kubanga obukuusakuusa bwabwe bulimba. <p><br/>
<p> Omalawo ababi bonna ab'ensi ng'amasengere: Kyenvudde njagala ebyo bye wategeeza. <p><br/>
<p> Omubiri gwange gukankana olw'okukutya; Era ntya emisango gyo.<p><br/>
<p> AYINI21 Nkoze eby'omusango n'eby'obutuukuivu: Tondekera abo abanjooga. <p><br/>
<p> Weeyimirire omuddu wo olw'obulungi: Ab'amalala baleme okunjooganga. <p><br/>
<p> Amaaso gange ganzibye olw'obulokozi bwo, N'olw'ekigambo kyo ekituukirivu. <p><br/>
<p> Okole omuddu wo ng'okusaasira kwo bwe kuli, Era onjigirizenga amateeka go. <p><br/>
<p> Nze ndi muddu wo, ompe okutegeera; Ndyoke mmanye ebyo bye wategeeza. <p><br/>
<p> Obudde butuuse Mukama okukola emirimu; Kubanga badibiza amateeka go. <p><br/>
<p> Kyenvudde njagala ebyo bye walagira Okusinga ezaabu, weewaawo, okusinga ezaabu ennungi. <p><br/>
<p> Kyenvudde ndowooza ebiragiro byo byonna eby'ebigambo byonna nga bya nsonga; Era nkyaye buli kkubo ery'obulimba.<p><br/>
<p> PE29 Bye wategeeza bya kitalo: Emmeeme yange kyeva ebyekuuma. <p><br/>
<p> Ebigambo byo nga bigguliddwawo bireeta omusana; Biwa okutegeera abatalina magezi. <p><br/>
<p> Nayasama nnyo akamwa kange ne mpeevuuma; Kubanga nayaayaanira ebyo bye walagira. <p><br/>
<p> Onkyukire, onsaasire, Nga bw'oyisa okusaasira abo abaagala erinnya lyo. <p><br/>
<p> Oluŋŋamizenga ebigere byange mu kigambo kyo; So obutali butuukirivu bwonna buleme okunfuganga. <p><br/>
<p> Onnunule nneme okujoogebwanga abantu: Bwe ntyo bwe nnaakwataaga ebiragiro byo. <p><br/>
<p> Oyakize amaaso go omuddu wo; Era onjigirizenga amateeka go. <p><br/>
<p> Amaaso gange gakulukuta emigga gy’amazzi, Kubanga tebakwata mateeka go.<p><br/>
<p> TIZADDE37 Oli mutuukirivu, ai Mukama, N'emisango gyo gya nsonga. <p><br/>
<p> Walagira bye wategeeza mu butuukirivu Ne mu bwesigwa ddala ddala. <p><br/>
<p> Obuggya bwange bunzikirizza, Kubanga abalabe bange beerabidde ebigambo byo. <p><br/>
<p> Ekigambo kyo kirongoofu nnyo; Omuddu wo kyava akyagala. <p><br/>
<p> Nze ndi muto, nnyoomebwa: Naye seerabira biragiro byo. <p><br/>
<p> Obutuukirivu bwo bwe butuukirivu obw'emirembe gyonna, N'amateeka go ge mazima. <p><br/>
<p> Ennaku n'okulumwa bindabye: Naye bye walagira bye binsanyusa. <p><br/>
<p> Bye wategeeza bya butuukirivu emirembe gyonna: Ompe okutegeera, nange naabeeranga mulamu.<p><br/>
<p> KOOFU45 Nkoowodde n'omutima gwange gwonna; ompitabe, ai Mukama: Naakuumanga amateeka go. <p><br/>
<p> Nkukoowodde; ondokole, Nange naakwatanga ebyo bye wategeeza. <p><br/>
<p> Nakeera emmambya nga tennasala, ne nkoowoola: Nasuubira ebigambo byo. <p><br/>
<p> Amaaso gange gaasooka ebisisimuka by'ekiro, Nfumiitirize ekigambo kyo. <p><br/>
<p> Owulire eddoboozi lyange ng'ekisa kyo bwe kiri: Onzuukize, ai Mukama, ng'emisango gyo bwe giri: <p><br/>
<p> Basembera abagoberera obubi; Bali wala amateeka go. <p><br/>
<p> Ggwe oli kumpi, ai Mukama; Ne byonna bye walagira ge mazima. <p><br/>
<p> Edda n'edda namanyanga olw'ebyo bye wategeeza, Nga wabinyweza emirembe gyonna.<p><br/>
<p> REESI53 Olowoozenga okubonaabona kwange, omponye; Kubanga seerabira mateeka go. <p><br/>
<p> Ompolereze ensonga yange, onnunule: Onzuukize ng'ekigambo kyo bwe kiri. <p><br/>
<p> Obulokozi buba wala ababi; Kubanga tebanoonya mateeka go. <p><br/>
<p> Okusaasira kwo okulungi kungi, ai Mukama: Onzuukize ng'emisango gyo bwe giri. <p><br/>
<p> Abanjigganya n'abankyawa bangi: Naye seekooloobyanga kuleka bye wategeeza. <p><br/>
<p> Nalaba abo abakola eby'enkwe, ne nnakuwala; Kubanga tebakwata kigambo kyo. <p><br/>
<p> Olowooze bwe njagala ebiragiro byo: Onzuukize, ai Mukama, ng'ekisa kyo bwe kiri. <p><br/>
<p> Ekigambo kyo kyonna kyonna mazima; N'emisango gyo egy'ensonga gyonna gyonna gibeerera emirembe gyonna.<p><br/>
<p> SINI61 Abalangira banjigganyizza awatali nsonga; Naye omutima gwange gutya nnyo ebigambo byo. <p><br/>
<p> Nsanyukira ekigambo kyo, Ng'alaba omunyago omungi. <p><br/>
<p> Nkyaye obulimba, mbutamwa; Naye amateeka go ge njagala. <p><br/>
<p> Emirundi musanvu buli lunaku nkutendereza; Olw'emisango gyo egy'ensonga. <p><br/>
<p> Abaagala amateeka go balina emirembe mingi; So tebaliiko kibeesittaza. <p><br/>
<p> Nsuubidde obulokozi bwo, ai Mukama, Era nkoze bye walagira. <p><br/>
<p> Emmeeme yange yakwatanga bye wategeeza; Era mbyagala kitalo. <p><br/>
<p> Naakwatanga ebiragiro byo n'ebyo bye wategeeza; Kubanga amakubo gange gonna gali mu maaso go.<p><br/>
<p> TAWU69 Okukaaba kwange kusemberenga mu maaso go, ai Mukama: Ompe okutegeeranga ng'ekigambo kyo bwe kiri. <p><br/>
<p> Okwegayirira kwange kujjenga mu maaso go: Omponye ng'ekigambo kyo bwe kiri. <p><br/>
<p> Emimwa gyange gyogere ettendo; Kubanga onjigiriza amateeka go. <p><br/>
<p> Olulimi lwange luyimbe ku kigambo kyo; Kubanga bye walagira byonna bwe butuukirivu. <p><br/>
<p> Omukono gwo gube nga gweteeseteese okunnyamba; Kubanga nneerobozza ebiragiro byo. <p><br/>
<p> Njaayaanidde obulokozi bwo, ai Mukama; Era amateeka go ge gansanyusa. <p><br/>
<p> Emmeeme yange ebeerenga ennamu, era eneekutenderezanga; N'emisango gyo ginnyambenga. <p><br/>
<p> Nakyama ng'endiga ebuze; noonya omuddu wo; Kubanga seerabira bye walagira.<p><br/>
<p> Mu kunakuwala kwange nakoowoola Mukama, N'ampitaba.<p><br/>
<p> Omponye emmeeme yange, ai Mukama, eri emimwa egy'obulimba, N'eri olulimi olw'obukuusakuusa.<p><br/>
<p> Oliweebwa ki, olyongerwako ki nate, Ggwe olulimi olw'obukuusakuusa?<p><br/>
<p> Obusaale obw'obwogi obw'abazira, Era n'amanda ag'entaseesa.<p><br/>
<p> Zinsanze, kubanga ntambulira mu Meseki Kubanga ntuula mu weema za Kedali!<p><br/>
<p> Emmeeme yange yaakamaze ennaku nnyingi okutuula Awamu n'oyo akyawa emirembe.<p><br/>
<p> Nze njagala emirembe: Naye bwe njogera, baagala okulwana.<p><br/>
<p> Naayimusa amaaso gange eri ensozi: Okubeerwa kwange kuliva wa? <p><br/>
<p> Okubeerwa kwange kuva eri Mukama, Eyakola eggulu n'ensi. <p><br/>
<p> Taliganya kigere kyo okusagaasagana: Akukuuma taabongootenga.<p><br/>
<p> Laba, akuuma Isiraeri Taabongootenga so teyeebakenga. <p><br/>
<p> Mukama ye mukuumi wo: Mukama kye kisiikirize kyo ku mukono gwo ogwa ddyo.<p><br/>
<p> Enjuba terikwokya emisana, Newakubadde omwezi ekiro.<p><br/>
<p> Mukama anaakukuumanga eri obubi bwonna; Ono ye anaakuumanga emmeeme yo.<p><br/>
<p> Mukama anaakukuumanga amagenda go n'amadda, Okuva leero n'okutuuka emirembe gyonna.<p><br/>
<p> Nasanyuka bwe baŋŋamba nti Tugende mu nnyumba ya Mukama.<p><br/>
<p> Ebigere byaffe biyimiridde Munda mu miryango gyo, ggwe Yerusaalemi;<p><br/>
<p> Ggwe Yerusaalemi, eyazimbibwa Okuba ekibuga ekigattiddwa awamu:<p><br/>
<p> Ebika gye birinnya, bye bika bya Mukama, Okuba obujulirwa eri Isiraeri, Okwebazanga erinnya lya Mukama.<p><br/>
<p> Kubanga baateeka omwo entebe ez'okusalirako omusango, Entebe ez'ennyumba ya Dawudi.<p><br/>
<p> Musabirenga Yerusaalemi emirembe: Baliraba omukisa abakwagala.<p><br/>
<p> Emirembe gibeere mu bisenge byo, N'omukisa mu mayu go.<p><br/>
<p> Ku lwa baganda bange ne bannange Naayogera kaakano nti Emirembe gibeere mu ggwe.<p><br/>
<p> Olw'ennyumba ya Mukama Katonda waffe Naagezangako okukukola obulungi.<p><br/>
<p> Eri ggwe nnyimusa amaaso gange, Ai ggwe atuula mu ggulu.<p><br/>
<p> Laba, amaaso g'abaddu nga bwe gatunuulira omukono gwa mukama waabwe, Amaaso g'omuzaana nga bwe gatunuulira omukono gwa mugole we, N'amaaso gaffe bwe gatyo bwe gatunuulira Mukama Katonda waffe, Okutuusa lw'alitusaasira.<p><br/>
<p> Otusaasire, ai Mukama, otusaasire: Kubanga tujjudde nnyo okunyoomebwa<p><br/>
<p> Emmeeme yaffe ejjudde nnyo Okuduulirwa abo abalina emirembe, N'okunyoomebwa abo abalina amalala.<p><br/>
<p> Singa Mukama si ye yali ku luuyi lwaffe, Isiraeri ayogere kaakano;<p><br/>
<p> Singa Mukama si ye yali ku luuyi lwaffe, Abantu bwe baatugolokokerako:<p><br/>
<p> Banditumize, nga tukyali balamu, Obusungu bwabwe lwe bwatubuubuukirako:<p><br/>
<p> Amazzi ganditutwalidde ddala, Mukoka yandiyise ku mmeeme yaffe:<p><br/>
<p> Amazzi ag'amalala gandiyise ku mmeeme yaffe.<p><br/>
<p> Mukama yeebazibwe, Atatugabudde okuba emmere eri amannyo gaabwe.<p><br/>
<p> Emmeeme yaffe ewonye ng'ennyonyi mu mutego ogw'abatezi: Omutego gukutuse, naffe tuwonye.<p><br/>
<p> Okubeerwa kwaffe kuli mu linnya lya Mukama, Eyakola eggulu n'ensi.<p><br/>
<p> Abeesiga Mukama Baliŋŋanga olusozi Sayuuni, olutajjulukuka, naye lunywera emirembe gyonna.<p><br/>
<p> Ensozi nga bwe zeetooloola Yerusaalemi, Ne Mukama bw'atyo bwe yeetooloola abantu be, Okuva leero n'okutuusa emirembe gyonna.<p><br/>
<p> Kubanga omuggo ogufuga ogw'obubi tegulibeererawo ku mugabo ogw'abatuukirivu; Abatuukirivu balemenga okugolola emikono gyabwe okukola ebitasaana:<p><br/>
<p> Obakolenga ebirungi, ai Mukama, abalungi, N'abo abalina emitima egitali gya bukuusa.<p><br/>
<p> Naye abo abeekooloobya mu makubo gaabwe agakyamye, Mukama alibafulumya wamu n'abakola ebitali bya butuukirivu. Emirembe gibeere ku Isiraeri.<p><br/>
<p> Mukama bwe yazza nate obusibe bwa Sayuuni, Ne tufaanana ng'abo abaloota.<p><br/>
<p> Akamwa kaffe ne kalyoka kajjula enseko, N'olulimi lwaffe okuyimba: Ne balyoka boogerera mu mawanga Nti Mukama abakoledde ebikulu.<p><br/>
<p> Mukama atukoledde ebikulu; Kyetuvudde tusanyuka.<p><br/>
<p> Ozze nate obusibe bwaffe, ai Mukama, Ng'emigga mu bukiika obwa ddyo.<p><br/>
<p> Abasiga nga bakaaba amaziga balikungula nga basanyuka.<p><br/>
<p> Newakubadde nga yagenda ng'akaaba, ng'atwala ensigo; Alidda nate n'essanyu, ng'aleeta ebinywa bye.<p><br/>
<p> Mukama bw'atazimba nnyumba, Abagizimba bakolera bwereere: Mukama bw'atakuuma kibuga, Omukuumi atunuulirira bwereere.<p><br/>
<p> Mukolera bwereere bwe mukeera okugolokoka, era bwe mulwawo ennyo okwebaka; Era bwe mulya emmere ey'okutegana: Kubanga bw'abawa bw'atyo otulo abaagalwa be.<p><br/>
<p> Laba, abaana bwe busika bwa Mukama: N'ebibala eby'olubuto ye mpeera ye.<p><br/>
<p> Ng'obusaale bwe buli mu mukono gw'omuzira, Abaana ab'omu buvubuka bwe bali bwe batyo.<p><br/>
<p> Alina omukisa omuntu omufuko gwe bwe gujjula abo: Tebaakwatibwenga nsonyi, Bwe banaayogereranga n'abalabe baabwe mu mulyango.<p><br/>
<p> Alina omukisa buli atya Mukama, Atambulira mu makubo ge.<p><br/>
<p> Kubanga onoolyanga emirimu egy'emikono gyo: Oliba wa mukisa, era oliraba ebirungi.<p><br/>
<p> Mukazi wo aliba ng'omuzabbibu ogubala mu nju ez'omunda mu nnyumba yo: Abaana bo ng'amatabi g'omuzeyituuni nga beetooloola emmeeza yo.<p><br/>
<p> Laba, bw'atyo bw'aliweebwa omukisa omuntu Atya Mukama.<p><br/>
<p> Mukama anaakuwanga omukisa ng'ayima mu Sayuuni: Naawe onoolabanga ebirungi nga bijja ku Yerusaalemi ennaku zonna ez'obulamu bwo.<p><br/>
<p> Weewaawo, oliraba abaana b'abaana bo. Emirembe gibeere ku Isiraeri.<p><br/>
<p> Emirundi mingi gye baakambonyaabonyeza okuva mu buto bwange Isiraeri ayogere kaakano;<p><br/>
<p> Emirundi mingi gye baakambonyaabonyeza okuva mu buto bwange: Naye ne batampangula.<p><br/>
<p> Abakabala baakabala omugongo gwange; Baatema ensalosalo empanvu,<p><br/>
<p> Mukama mutuukirivu: Asazeesaze emigwa egy'ababi.<p><br/>
<p> Bakwatibwe ensonyi, bazzibwe ennyuma, Bonna abakyawa Sayuuni.<p><br/>
<p> Babe ng'omuddo oguli waggulu ku nnyumba, Oguwotoka nga tegunnakula:<p><br/>
<p> Omukunguzi n'atajjuza ogwo omukono gwe, Newakubadde asiba ebinywa ekifuba kye.<p><br/>
<p> Newakubadde abayita teboogera Nti Omukisa gwa Mukama gube ku mmwe; Tubawadde omukisa mu linnya lya Mukama.<p><br/>
<p> Mu buziba nkukaabidde ggwe, ai Mukama.<p><br/>
<p> Mukama, owulire eddoboozi lyange: Amatu go galowooze Eddoboozi ery'okwegayirira kwange.<p><br/>
<p> Mukama, bw'onoobalanga ebitali bya butuukirivu, Ai Mukama, aliyimirira aluwa?<p><br/>
<p> Naye waliwo okusonyiwa w'oli, Olyoke otiibwenga.<p><br/>
<p> Nnindirira Mukama, emmeeme yange erinda, Era ekigambo kye kye nsuubira.<p><br/>
<p> Emmeeme yange eyaayaanira Mukama, Okusinga abakuumi bwe bayaayaanira obudde okukya; Weewaawo, okusinga abakuumi bwe bayaayaanira obudde okukya.<p><br/>
<p> Ggwe Isiraeri, suubiranga Mukama; Kubanga awali Mukama we wali okusaasira, Era awali ye we wali okununula okungi.<p><br/>
<p> Era oyo alinunula Isiraeri Mu butali butuukirivu bwe bwonna.<p><br/>
<p> Mukama omutima gwange si gwa malala, newakubadde amaaso gange tegeegulumiza; So sitambulira mu bigambo ebikulu. Newakubadde mu bigambo eby'ekitalo ebinnema.<p><br/>
<p> Mazima ŋŋonzezza emmeeme yange, ngisirisizza; Ng'omwana avudde ku mabeere awali nnyina, N'emmeeme yange eri we ndi bw'etyo ng'omwana avudde ku mabeere.<p><br/>
<p> Ggwe Isiraeri suubiranga Mukama Okuva leero n'okutuusa emirembe gyonna.<p><br/>
<p> Mukama, ojjuukirire Dawudi Okubonaabona kwe kwonna.<p><br/>
<p> Bwe yalayirira Mukama, Ne yeeyama Omuzira wa Yakobo:<p><br/>
<p> Mazima siriyingira mu weema ey'ennyumba yange, So siririnnya ku kiriri kyange;<p><br/>
<p> Siriwa amaaso gange okwebaka, Newakubadde enkowekowe zange Otulo;<p><br/>
<p> Okutuusa lwe ndimulabira Mukama ekifo, Eweema ey'Omuzira wa Yakobo.<p><br/>
<p> Laba, twagiwulirako mu Efulasa: Twagiraba mu nnimiro ey'ekibira.<p><br/>
<p> Tuliyingira mu weema ze; Tulisinziza awali entebe y'ebigere bye.<p><br/>
<p> Golokoka, ai Mukama, oyingire mu kifo kyo eky'okuwummuliramu; Ggwe, n'essanduuko ey'amaanyi go.<p><br/>
<p> Bakabona bo bambale obutuukirivu; N'abatukuvu bo boogerere waggulu olw'essanyu. <p><br/>
<p> Ku lw'omuddu wo Dawudi Togoba maaso g'oyo gwe wafukako amafuta. <p><br/>
<p> Mukama yalayirira Dawudi mu mazima; Talikyuka kugaleka: Ku bibala eby'omubiri gwo nditeeka ku ntebe yo. <p><br/>
<p> Abaana bo bwe banakkirizanga okwekuuma endagaano yange N'obujulirwa bwange bwe nnaabayigirizanga, Era n'abaana baabwe banaatuulanga ku ntebe yo emirembe gyonna. <p><br/>
<p> Kubanga Mukama yeeroboza Sayuuni; Yakiyaayaanira okukituulamu. <p><br/>
<p> Kino kye kifo kye mpummuliramu ennaku zonna: Wano we nnaatuulanga; kubanga nayaayaanirawo. <p><br/>
<p> Naakiwanga omukisa mungi ekyengera kyakyo: Nakkusanga abaavu baakyo emmere. <p><br/>
<p> Era ne bakabona baakyo ndibambaza obulokozi: N'abatukuvu baakyo balyogerera waggulu olw'essanyu. <p><br/>
<p> Eyo gye ndyanyisiza ejjembe lya Dawudi: Namuteekerawo ettabaaza eyo gwe nnafukako amafuta. <p><br/>
<p> Abalabe be ndibambaza ensonyi: Naye ku mutwe gwe engule ye eriraba omukisa.<p><br/>
<p> Laba bwe kuli okulungi, bwe kusanyusa, Ab'oluganda okutuula awamu nga batabaganye!<p><br/>
<p> Kuliŋŋanga amafuta ag'omuwendo omungi agali ku mutwe, Agaakulukutira mu kirevu, Mu kirevu kya Alooni; Agaaserengetera ku lukugiro lw'ebyambalo bye;<p><br/>
<p> Ng'omusulo gwa Kerumooni, Ogukkira ku nsozi za Sayuuni: Kubanga eyo Mukama gye yalagirira omukisa, Bwe bulamu obw'emirembe n'emirembe.<p><br/>
<p> Mulabe, mumwebaze Mukama, mmwe mwenna abaddu ba Mukama, Abayimirira ekiro mu nnyumba ya Mukama.<p><br/>
<p> Muyimuse engalo zammwe eri awatukuvu, Mumwebaze Mukama.<p><br/>
<p> Mukama akuwe omukisa ng'ayima mu Sayuuni; Oyo eyakola eggulu n'ensi.<p><br/>
<p> 1 Mumutendereze Mukama. Mutendereze erinnya lya Mukama, Mumutendereze, mmwe abaddu ba Mukama:<p><br/>
<p> Mmwe abayimirira mu nnyumba ya Mukama, Mu mpya z'ennyumba ya Katonda waffe.<p><br/>
<p> Mumutendereze Mukama; kubanga Mukama mulungi: Muyimbe okutendereza erinnya lye; kubanga lya ssanyu.<p><br/>
<p> Kubanga Mukama yeeroboza Yakobo okuba owuwe, Ne Isiraeri okuba ow'envuma ye yekka.<p><br/>
<p> Kubanga mmanyi nga Mukama mukulu, Era nga Mukama waffe asinga bakatonda bonna.<p><br/>
<p> Buli ky'ayagadde Mukama akikoze, Mu ggulu ne mu nsi, mu nnyanja ne mu by'obuziba byonna.<p><br/>
<p> Anyoosa omukka okuva ku nkomerero z'ensi; Aleetera enjota enkuba; Afulumya empewo mu mawanika ge.<p><br/>
<p> Eyakuba ababereberye ab'e Misiri, Ab'abantu era n'ab'ensolo.<p><br/>
<p> Yaweereza obubonero n'eby'amagero wakati mu ggwe, ggwe Misiri, Ku Falaawo, ne ku baddu be bonna. <p><br/>
<p> Eyakuba amawanga amangi, N'atta bakabaka ab'amaanyi; <p><br/>
<p> Sikoni kabaka w'Abamoli, Ne Ogi kabaka w'e Basani, N'amatwale gonna aga Kanani: <p><br/>
<p> N'agaba ensi yaabwe okuba obusika, Obusika eri Isiraeri abantu be. <p><br/>
<p> Erinnya lyo, ai Mukama, libeerera ennaku zonna; N'ekijjukizo kyo, ai Mukama, okutuusa emirembe gyonna. <p><br/>
<p> Kubanga Mukama alisalira omusango abantu be, Era alyejjusa mu bigambo eby'abaddu be. <p><br/>
<p> Ebifaananyi eby'amawanga ye ffeeza, ye zaabu, Omulimu ogw'emikono gy'abantu. <p><br/>
<p> Birina obumwa, naye tebyogera; Birina amaaso, naye tebiraba; <p><br/>
<p> Birina amatu, naye tebiwulira; So tewali mukka mu bumwa bwabyo. <p><br/>
<p> Ababikola balibifaanana; Weewaawo, buli abyesiga. <p><br/>
<p> Mmwe ennyumba ya Isiraeri, mumwebaze Mukama: Mmwe ennyumba ya Alooni, mumwebaze Mukama: <p><br/>
<p> Mmwe ennyumba ya Leevi, mumwebaze Mukama: Mmwe abatya Mukama, mumwebaze Mukama. <p><br/>
<p> Mukama yeebazibwe okuva mu Sayuuni, Atuula mu Yerusaalemi. Mumutendereze Mukama.<p><br/>
<p> Mumwebaze Mukama; kubanga mulungi: Kubanga okusaasira kwe kubeerera emirembe gyonna.<p><br/>
<p> Mumwebaze Katonda wa bakatonda: Kubanga okusaasira kwe kubeerera emirembe gyonna.<p><br/>
<p> Mumwebaze Mukama w'abaami: Kubanga okusaasira kwe kubeerera emirembe gyonna.<p><br/>
<p> Oyo akola eby'amagero ebikulu yekka: Kubanga okusaasira kwe kubeerera emirembe gyonna.<p><br/>
<p> Oyo eyakola eggulu n'amagezi: Kubanga okusaasira kwe kubeerera emirembe gyonna.<p><br/>
<p> Oyo eyayaliira ensi waggulu ku mazzi: Kubanga okusaasira kwe kubeerera emirembe gyonna.<p><br/>
<p> Oyo eyakola ebyaka ebikulu: Kubanga okusaasira kwe kubeerera emirembe gyonna.<p><br/>
<p> Enjuba okufuga emisana: Kubanga okusaasira kwe kubeerera emirembe gyonna.<p><br/>
<p> Omwezi n'emmunyeenye okufuga ekiro: Kubanga okusaasira kwe kubeerera emirembe gyonna. <p><br/>
<p> Oyo eyakubira e Misiri ababereberye baabwe: Kubanga okusaasira kwe kubeerera emirembe gyonna. <p><br/>
<p> N'aggyamu Isiraeri wakati mu bo: Kubanga okusaasira kwe kubeerera emirembe gyonna. <p><br/>
<p> N'engalo ez'amaanyi, n'omukono omugolole: Kubanga okusaasira kwe kubeerera emirembe gyonna. <p><br/>
<p> Oyo eyayawulamu wakati Ennyanja Emmyufu: Kubanga okusaasira kwe kubeerera emirembe gyonna. <p><br/>
<p> N'ayisa Isiraeri wakati mu yo: Kubanga okusaasira kwe kubeerera emirembe gyonna: <p><br/>
<p> Naye n'asuulira Falaawo n'eggye lye mu Nnyanja Emmyufu. Kubanga okusaasira kwe kubeerera emirembe gyonna. <p><br/>
<p> Oyo eyaluŋŋamiza abantu be mu ddungu: Kubanga okusaasira kwe kubeerera emirembe gyonna. <p><br/>
<p> Oyo eyakuba bakabaka abakulu: Kubanga okusaasira kwe kubeerera emirembe gyonna: <p><br/>
<p> N'atta bakabaka abaatiikirivu: Kubanga okusaasira kwe kubeerera emirembe gyonna: <p><br/>
<p> Sikoni kabaka w'Abamoli: Kubanga okusaasira kwe kubeerera emirembe gyonna: <p><br/>
<p> Ne Ogi kabaka w'e Basani: Kubanga okusaasira kwe kubeerera emirembe gyonna: <p><br/>
<p> N'agaba ensi yaabwe okuba obusika: Kubanga okusaasira kwe kubeerera emirembe gyonna: <p><br/>
<p> Okuba obusika eri Isiraeri omuddu we: Kubanga okusaasira kwe kubeerera emirembe gyonna. <p><br/>
<p> Eyatujjukira bwe twajeera: Kubanga okusaasira kwe kubeerera emirembe gyonna: <p><br/>
<p> N'atuwonya eri abalabe baffe: Kubanga okusaasira kwe kubeerera emirembe gyonna. <p><br/>
<p> Awa ebyokulya ebirina emibiri byonna: Kubanga okusaasira kwe kubeerera emirembe gyonna. <p><br/>
<p> Mumwebaze Katonda ow'omu ggulu: Kubanga okusaasira kwe kubeerera emirembe gyonna.<p><br/>
<p> Okumpi n'emigga egy'e Babulooni, Twatuulawo wansi, weewaawo, ne tukaaba amaziga: Bwe twajjukira Sayuuni.<p><br/>
<p> Ku miti egyali wakati mu kyo Ne tuwaaikako ennanga zaffe.<p><br/>
<p> Kubanga abaatutwala mu busibe baatulagirira eyo okuyimba, N'abaatunyaga baatulagira okuseka, Nti Mutuyimbireko ku nnyimba za Sayuuni.<p><br/>
<p> Tunaayimbanga tutya oluyimba lwa Mukama Mu nsi eteri yaffe?<p><br/>
<p> Bwe nnaakwerabiranga, ggwe Yerusaalemi, Omukono gwange ogwa ddyo gwerabirenga amagezi gaagwo.<p><br/>
<p> Olulimi lwange lwegattenga n'ekibuno kyange, Bwe ssiikujjukirenga; Bwe ssaagalenga Yerusaalemi Okusinga essanyu lyange ekkulu.<p><br/>
<p> Ojjukire, ai Mukama, ku baana ba Edomu Olunaku olw'e Yerusaalemi; Abaayogera nti Kisuule, kisuule, Era n’emisingi gyakyo.<p><br/>
<p> Ggwe omuwala ow'e Babulooni, agenda okuzikirizibwa; Aliba n'omukisa oyo alikuwalana ggwe, Nga bwe watukola ffe.<p><br/>
<p> Aliba n'omukisa oyo alikwata abaana bo abato, alibakasuka ku jjinja.<p><br/>
<p> Nneebazanga n'omutima gwange gwonna: Mu maaso ga bakatonda naayimbanga okukutendereza.<p><br/>
<p> Nnaasinzizanga eri yeekaalu yo entukuvu, Era nneebazanga erinnya lyo olw'ekisa kyo n'olw'amazima go: Kubanga ogulumizizza ekigambo kyo okusinga erinnya lyo lyonna.<p><br/>
<p> Ku lunaku lwe nnakaabirirako wampitaba, N'oŋŋumya n'amaanyi mu mmeema yange.<p><br/>
<p> Bakabaka bonna ab'ensi balikwebaza, ai Mukama, Kubanga bawulidde ebigambo eby'akamwa ko.<p><br/>
<p> Weewaawo, baliyimba ku makubo ga Mukama; Kubanga ekitiibwa kya Mukama kingi.<p><br/>
<p> Kuba Mukama newakubadde nga ye mukulu, naye n'alowooza abeetoowaza: Naye ab'amalala abamanya ng'ayima wala.<p><br/>
<p> Newakubadde nga ntambulira wakati mu nnaku, olinzuukiza; Oligolola omukono gwo ku busungu bw'abalabe bange, N'omukono gwo ogwa ddyo gulindokola.<p><br/>
<p> Mukama alituukiriza ebigambo ebinfaako: Okusaasira kwo, ai Mukama, kubeerera emirembe gyonna; Toleka mirimu gya mikono gyo ggwe.<p><br/>
<p> Ai Mukama, wannoonya nze, wammanya.<p><br/>
<p> Omanyi bwe ntuula, era bwe ngolokoka, Otegeera okulowooza kwange nga kukyali wala.<p><br/>
<p> Onoonyeza ddala ekkubo lyange n'okwebaka kwange, Era omanyi amagenda gange gonna.<p><br/>
<p> Kubanga simuli kigambo mu lulimi lwange, Laba, ai Mukama, ggwe ky'otomanyira ddala.<p><br/>
<p> Onzingizizza mu maaso n'ennyuma, Era ontaddeko omukono gwo.<p><br/>
<p> Okumanya okuliŋŋanga okwo kwa kitalo, kunnema; Kwa waggulu, siyinza kukutuukako.<p><br/>
<p> Naagenda wa okuva eri omwoyo gwo? Oba naddukira wa amaaso go?<p><br/>
<p> Bwe nnaalinnya mu ggulu, nga gy'oli: Bwe nnaayala obuliri bwange mu magombe, laba, nga gy'oli.<p><br/>
<p> Bwe nnaatoola ebiwaawaatiro eby'enkya, Ne ntuula mu bifo eby'ennyanja ebiri ewala ennyo; <p><br/>
<p> Newakubadde eyo omukono gwo gunannuŋŋamya, N'omukono gwo ogwa ddyo gunankwata. <p><br/>
<p> Bwe ndyogera nti Enzikiza teereme kumbikkako, N'omusana ogunneetoolodde gunaaba ekiro; <p><br/>
<p> Newakubadde enzikiza teyeekisa eri ggwe, Naye ekiro kyaka ng'omusana: Kubanga enzikiza n'omusana bifaanana w'oli. <p><br/>
<p> Kubanga ggwe olina omwoyo gwange: Wambikkako mu lubuto lwa mmange. <p><br/>
<p> Naakwebazanga; kubanga okukolebwa kwange kwa ntiisa, kwa kitalo: Emirimu gyo gya kitalo; N'ekyo emmeeme yange ekimanyidde ddala. <p><br/>
<p> Tewakisibwa mubiri gwange, Bwe nnakolerwa mu kyama, Bwe nnatondebwa n'amagezi amangi mu bya wansi eby'ensi. <p><br/>
<p> Amaaso go gaalaba omubiri gwange nga tegunnatuukirira, Ne mu kitabo kyo ebitundu byange byonna ne biwandiikibwa. <p><br/>
<p> Era n'ebirowoozo byo nga bya muwendo mungi gye ndi, ai Katonda! Bwe bigattibwa awamu nga bingi! <p><br/>
<p> Bwe mba mbibaze, bisinga omusenyu omuwendo: Bwe nzuukuka, nga nkyali wamu naawe. <p><br/>
<p> Tolirema kutta babi, ai Katonda: Kale muve gye ndi, mmwe abasajja abayaayaanira omusaayi. <p><br/>
<p> Kubanga bakwogerako bubi, N'abalabe bo balayirira bwereere erinnya lyo. <p><br/>
<p> Sibakyawa abo, ai Mukama, abakukyawa ggwe? Sinyiigira abo abakugolokokerako? <p><br/>
<p> Mbakyawa okukyawa okutuukiridde Mbayita balabe bange. <p><br/>
<p> Onkebere, ai Katonda, omanye omutima gwange: Onkeme, omanye ebirowoozo byange: <p><br/>
<p> Olabe ng'ekkubo lyonna ery'obubi liri mu nze, Era onnuŋŋamyanga mu kkubo eritakoma.<p><br/>
<p> Omponye, ai Mukama, eri omubi; Onkuume eri omutemu:<p><br/>
<p> Abayiiya ettima mu mutima gwabwe; Bakuŋŋaananga bulijjo okulwana.<p><br/>
<p> Basongodde olulimi lwabwe ng'omusota; Obusagwa bw'essalambwa buli wansi w'emimwa gyabwe. (Seera)<p><br/>
<p> Onkuume, ai Mukama, eri emikono gy'ababi; Omponye eri omutemu: Abateesezza okukyamya ebigere byange olw'amaanyi.<p><br/>
<p> Ab'amalala bantegedde omutego n'emigwa; Bayaze ekitimba mu kkubo: Bantegedde ebyambika. (Seera)<p><br/>
<p> Nagamba Mukama nti Ggwe oli Katonda wange: Owulire eddoboozi ery'okwegayirira kwange, ai Mukama.<p><br/>
<p> Ai Katonda Mukama, amaanyi ag'obulokozi bwange. Wambikka ku mutwe gwange ku lunaku olw'olutalo.<p><br/>
<p> Tokkiriza, ai Mukama, omubi by'ayagala; Toyamba lukwe lwe olubi; baleme okwegulumizanga. (Seera)<p><br/>
<p> Omutwe gwabwe abanneetooloola, Ettima ery'emimwa gyabwe bo libabikkengako. <p><br/>
<p> Amanda agookya gabagweko: Basuulibwe mu muliro; Mu bunnya obuwanvu, baleme okugolokokanga nate. <p><br/>
<p> Ayogera obubi taanywerenga mu nsi: Obubi bunaayigganyanga omutemu okumusuula. <p><br/>
<p> Mmanyi nga Mukama aliwoza omusango gw'abo ababonyaabonyezebwa, N'ensonga ey'abanaku. <p><br/>
<p> Abatuukirivu tebalirema kwebaza linnya lyo: Ab'amazima balituula w'oli.<p><br/>
<p> Mukama, nkukaabidde; oyanguwe okujja gye ndi: Owulire eddoboozi lyange, bwe nkukaabira.<p><br/>
<p> Okusaba kwange kuteekebwe mu maaso go ng'omugavu; Okugololwa kw'emikono gyange kube nga ssaddaaka ey'akawungeezi.<p><br/>
<p> Ossengawo okulabirira, ai Mukama, ku kamwa kange: Okuumenga omulyango gw'emimwa gyange.<p><br/>
<p> Tokyusanga mutima gwange eri ekibi kyonna. Okugenderera ebikolwa eby'obubi Awamu: n'abo abakola ebitali bya butuukirivu: So nnemenga okulya ku mmere yaabwe empoomerevu.<p><br/>
<p> Omutuukirivu ankubenga nga kwa kisa; Era ambuulirirenga, ng'amafuta ku mutwe; Omutwe gwange gulemenga okugagaana: Kuba newakubadde, mu bubi bwabwe okusaba kwange kunaabeererangawo.<p><br/>
<p> Abalamuzi baabwe basuulibwa ku mabbali g'ejjinja; Nabo baliwulira ebigambo byange; kubanga biwoomerevu.<p><br/>
<p> Ng'omuntu bw'akabala ng'atema ettaka, N'amagumba gaffe bwe gatyo gasaasaanidde ku kamwa k'amagombe.<p><br/>
<p> Kubanga amaaso gange gatunuulira ggwe, ai Katonda Mukama: Nkwesiga ggwe; toleka mmeeme yange nga teriiko anannyamba.<p><br/>
<p> Onkuume eri omutego gwe bantegedde, N'eri ebyambika by'abo abakola ebitali bya butuukirivu. <p><br/>
<p> Ababi bagwe mu bitimba byabwe bo, Naye nze nga mpona.<p><br/>
<p> Nkaabira Mukama n'eddoboozi lyange; N'eddoboozi lyange neegayirira Mukama.<p><br/>
<p> Nfuka mu maaso ge ebinneemulugunyisizza; Ndaga mu maaso ge ebinnakuwazizza;<p><br/>
<p> Omwoyo gwange bwe gwazirika munda yange, ggwe wamanya ekkubo lyange. Mu kkubo lye ntambuliramu bankwekeddemu omutego.<p><br/>
<p> Mutunule ku mukono gwange ogwa ddyo, mulabe; kubanga tewali muntu ammanyi: Ekiddukiro kimbuze; tewali muntu ayagala emmeeme yange:<p><br/>
<p> Nakukoowoola ggwe, ai Mukama; Nayogera nti Ggwe oli kiddukiro kyange, Omugabo gwange mu nsi ey'abalamu.<p><br/>
<p> Owulire okukaaba kwange; kubanga njeezebwa nnyo: Omponye eri abo abanjigganya; kubanga bansinga amaanyi.<p><br/>
<p> Oggyeemu emmeeme yange mu kkomera, neebazenga erinnya lyo: Abatuukirivu balinneetooloola; Kubanga olinkolera eby'ekisa ekingi.<p><br/>
<p> Owulire okusaba kwange, ai Mukama; otege okutu eri okwegayirira kwange. Mu bwesigwa bwo ompitabe, ne mu butuukirivu bwo.<p><br/>
<p> So tosalanga musango gwa muddu wo; Kubanga mu maaso go tewali muntu mulamu alisinga.<p><br/>
<p> Kubanga omulabe anjigganyizza emmeeme yange; Akubye obulamu bwange n'abusuula wansi: Antuuzizza mu bifo eby'enzikiza ng'abo abaafa edda.<p><br/>
<p> Omwoyo gwange kyeguvudde guzirika munda yange; Omutima gwange munda yange teguliiko anannyamba.<p><br/>
<p> Njijukira ennaku ez'edda; ndowooza ebikolwa byo byonna: Nfumiitiriza omulimu ogw'engalo zo.<p><br/>
<p> Nnyanjuluza engalo zange eri ggwe: Emmeeme yange ekulumirwa ennyonta, ng'ensi ekooye. (Seera)<p><br/>
<p> Oyanguwe okumpitaba, ai Mukama; omwoyo gwange guggwaawo: Tonkisa maaso go; nneme okufuuka ng'abo abakkira mu bunnya.<p><br/>
<p> Ompulizenga enkya ekisa kyo ekirungi; kubanga neesiga ggwe: Ontegeeze ekkubo eriŋŋwanira okutambuliramu; kubanga nnyimusa emmeeme yange eri ggwe.<p><br/>
<p> Omponye, ai Mukama, eri abalabe bange: Nziruka okujja w'oli okwekisa. <p><br/>
<p> Onjigirize okukolanga by'oyagala; kubanga ggwe oli Katonda wange: Omwoyo gwo mulungi; onnuŋŋamize mu nsi ey'obutuukirivu. <p><br/>
<p> Onzuukize, ai Mukama, olw'erinnya lyo: Mu butuukirivu bwo oggyemu emmeeme yange mu nnaku. <p><br/>
<p> Era mu kisa kyo ekirungi ozikirize abalabe bange, Omalewo bonna ababonyaabonya emmeeme yange; Kubanga ndi muddu wo.<p><br/>
<p> Yeebazibwe Mukama ejjinja lyange, Ayigiriza emikono gyange entalo, n'engalo zange okulwana.<p><br/>
<p> Ekisa kyange ekirungi era ekigo kyange, Ennyumba yange empanvu, era omulokozi wange; Engabo yange, era oyo gwe nneesiga, Ajeemulula abantu bange be ntwala.<p><br/>
<p> Mukama, omuntu kiki, ggwe okumumanya? Oba omwana w'omuntu, ggwe okumulowoozaako?<p><br/>
<p> Omuntu aliŋŋanga omukka: Ennaku ze ziriŋŋanga ekisiikirize ekiggwaawo.<p><br/>
<p> Okutamye eggulu lyo, ai Mukama, okke: Okwate ku nsozi, zinaanyooka.<p><br/>
<p> Okasuke enjota, obasaasaanye; Olase obusaale bwo, obateganye.<p><br/>
<p> Ogolole omukono gwo ng'oyima waggulu; Omponye, onziye mu mazzi amangi, mu mukono gwa bannaggwanga;<p><br/>
<p> Akamwa kaabwe koogera ebitaliimu, N'omukono gwabwe ogwa ddyo gwe mukono ogwa ddyo ogw'obulimba.<p><br/>
<p> Naakuyimbiranga ggwe oluyimba oluggya, ai Katonda: N'ennanga erina enkoba ekkumi naayimbanga okukutendereza. <p><br/>
<p> Ye wuuyo awa bakabaka obulokozi: Awonya Dawudi omuddu we eri ekitala ekiruma. <p><br/>
<p> Omponye, onziye mu mukono gwa bannaggwanga, Akamwa kaabwe koogera ebitaliimu, N'omukono gwabwe ogwa ddyo gwe mukono ogwa ddyo ogw'obulimba. <p><br/>
<p> Batabani baffe bwe baliba ng'emiti egikuze nga bakyali bavubuka; N'abawala baffe ng'amayinja ag'omu nsonda agabajjibwa nga bwe bagabajjira mu lubiri; <p><br/>
<p> Amawanika gaffe bwe galijjula, nga galina ebintu eby'engeri zonna; N'endiga zaffe bwe zirizaala enkumi n'obukumi ku ttale lyaffe; <p><br/>
<p> Ente zaffe bwe ziriba n'emigugu eminene; Nga tewali kuwagula, newakubadde okufuluma, So nga tewali kuyoogaana mu nguudo zaffe; <p><br/>
<p> Balina omukisa abantu ababeera bwe batyo: Balina omukisa abantu abalina Katonda waabwe ye Mukama.<p><br/>
<p> Naakugulumizanga, Katonda wange, ai Kabaka; Era neebazanga erinnya lyo emirembe n'emirembe.<p><br/>
<p> Buli lunaku naakwebazanga; Era naatenderezanga erinnya lyo emirembe n'emirembe.<p><br/>
<p> Mukama mukulu, era agwana okutenderezebwa ennyo N'obukulu bwe tebunoonyezeka.<p><br/>
<p> Emirembe ginaasuutanga emirimu gyo eri emirembe, Era ginaatenderanga ebikolwa byo eby'amaanyi.<p><br/>
<p> Ku bukulu obw'ekitiibwa obw'ettendo lyo, Ne ku mirimu gyo egy'ekitalo, kwe nnaalowoozanga.<p><br/>
<p> Era abantu banaayogeranga ku bikolwa byo eby'entiisa nga bya maanyi; Nange naategeezanga obukulu bwo.  <p><br/>
<p> Banaayatulanga obulungi bwo obungi bwe bujjukirwa, Era banaayimbanga ku butuukirivu bwo.<p><br/>
<p> Mukama wa kisa ajjudde okusaasira; Alwawo okusunguwala era wa kusonyiwa kungi.<p><br/>
<p> Mukama mulungi eri bonna; N'okusaasira kwe okulungi kubuna emirimu gye gyonna. <p><br/>
<p> Emirimu gyo gyonna ginaakwebazanga, ai Mukama; N'abatukuvu bo banaakweyanzanga. <p><br/>
<p> Banaayogeranga ku kitiibwa eky'obwakabaka bwo, Banaanyumyanga ku buyinza bwo; <p><br/>
<p> Okumanyisanga abaana b'abantu ebikolwa bye eby'amaanyi, N'ekitiibwa eky'obukulu obw'obwakabaka bwe. <p><br/>
<p> Obwakabaka bwo bwe bwakabaka obutaliggwaawo, N'okufuga kwo kunaabeereranga emirembe gyonna. <p><br/>
<p> Mukama awanirira abagwa bonna, Era ayimiriza abakutama bonna. <p><br/>
<p> Amaaso g'ebintu byonna gakulindirira; Naawe obiwa emmere yaabyo mu ntuuko zaabyo. <p><br/>
<p> Oyanjuluza engalo zo, N’okkusa buli kintu kiramu bye kyagala. <p><br/>
<p> Mukama mutuukirivu mu makubo ge gonna, Era wa kisa mu mirimu gye gyonna. <p><br/>
<p> Mukama aba kumpi abo bonna abamukaabira, Bonna abamukaabira n'amazima. <p><br/>
<p> Anaatuukirizanga abo kye baagala abamutya; Era anaawuliranga okukaaba kwabwe anaabalokolanga. <p><br/>
<p> Mukama akuuma abo bonna abamwagala; Naye ababi bonna alibazikiriza. <p><br/>
<p> Akamwa kange kanaayogeranga ettendo lya Mukama; Era ne byonna ebirina emibiri byebazenga erinnya lye ettukuvu emirembe n'emirembe.<p><br/>
<p> Mumutendereze Mukama. Tendereza Mukama, ggwe emmeeme yange.<p><br/>
<p> Nga nkyali mulamu, naatenderezanga Mukama: Naayimbanga okutendereza Katonda wange nga nkyaliwo.<p><br/>
<p> Temwesiganga balangira, Newakubadde omwana w'omuntu, omutali buyambi bwonna.<p><br/>
<p> Omukka gwe gumuvaamu, n'adda mu ttaka lye; Ku lunaku olwo ebirowoozo bye ne bibula.<p><br/>
<p> Alina omukisa oyo alina Katonda wa Yakobo okuba omubeezi we, Asuubira Mukama Katonda we:<p><br/>
<p> Eyakola eggulu n'ensi, ennyanja, n'ebibirimu byonna; Akwata amazima ennaku zonna:<p><br/>
<p> Abatuukiririza omusango abajoogebwa; Awa emmere abalumwa enjala; Mukama asumulula abasibe;<p><br/>
<p> Mukama azibula amaaso g'abazibe; Mukama ayimiriza abakutama; Mukama ayagala abatuukirivu;<p><br/>
<p> Mukama akuuma bannaggwanga; Awanirira atalina kitaawe ne nnamwandu; Naye ekkubo ery'ababi alivuunikirira ddala. <p><br/>
<p> Mukama anaafuganga ennaku zonna, Katonda wo, ggwe Sayuuni, okutuusa emirembe gyonna. Mumutendereze Mukama.<p><br/>
<p> Mumutendereze Mukama; Kubanga kulungi okuyimba okutenderezanga Katonda waffe; Kubanga kwa ssanyu, era ettendo liwooma.<p><br/>
<p> Mukama azimbira ddala Yerusaalemi; Akuŋŋaanya wamu abagobebwa ab'omu Isiraeri.<p><br/>
<p> Awonya abalina emitima egimenyese, Era asiba ebiwundu byabwe.<p><br/>
<p> Abala emmunyeenye omuwendo gwazo; Azituuma zonna amannya gaazo.<p><br/>
<p> Mukama waffe mukulu, era obuyinza bwe bwa maanyi; Okutegeera kwe tekulowoozekeka.<p><br/>
<p> Mukama awanirira abawombeefu: Asindika wansi ababi.<p><br/>
<p> Mumuyimbire Mukama n'okwebaza; Muyimbe n'ennanga okutendereza Katonda waffe;<p><br/>
<p> Abikka ku ggulu n'ebire, Ateekerateekera ensi enkuba, Amereza omuddo ku nsozi.<p><br/>
<p> Awa ensolo emmere yaazo, Ne bannamuŋŋoona abato abakaaba. <p><br/>
<p> Tasanyukira maanyi ga mbalaasi: Teyeesiimira amagulu g'omuntu. <p><br/>
<p> Mukama yeesiimira abo abamutya, Abo abasuubira okusaasira kwe. <p><br/>
<p> Tendereza Mukama, ggwe Yerusaalemi; Tendereza Katonda wo, ggwe Sayuuni. <p><br/>
<p> Kubanga anywezezza ebisiba by'enzigi zo; Awadde omukisa abaana bo munda yo. <p><br/>
<p> Aleeta emirembe mu nsalo zo; Akujjuza obugimu obw'eŋŋaano. <p><br/>
<p> Aweereza ekiragiro kye ku nsi; Ekigambo kye kidduka embiro nnyingi. <p><br/>
<p> Agabula omuzira ng'ebyoya by'endiga; Amansira omusulo ogukutte empewo ng'evvu. <p><br/>
<p> Aweereza amazzi ge agakutte ng'obukunkumuka: Ani ayinza okuyimirira awali empewo ze? <p><br/>
<p> Atuma ekigambo kye, n'abisaanuusa: Akunsa empewo ze, amazzi ne gakulukuta. <p><br/>
<p> Alaga Yakobo ekigambo kye, Amateeka ge n'emisango gye eri Isiraeri. <p><br/>
<p> Takolanga bw'atyo ggwanga lyonna: N'emisango gye tebagimanyanga. Mumutendereze Mukama.<p><br/>
<p> Mumutendereze Mukama Mumutendereze Mukama, mmwe abayima mu ggulu: Mumutendereze mu bifo ebya waggulu.<p><br/>
<p> Mumutendereze, mmwe bamalayika be bonna: Mumutendereze, mmwe eggye lye lyonna.<p><br/>
<p> Mumutendereze, mmwe enjuba n'omwezi: Mumutendereze, mmwe emmunyeenye zonna ezaaka.<p><br/>
<p> Mumutendereze, mmwe eggulu ly'eggulu, Nammwe amazzi agali waggulu w'eggulu.<p><br/>
<p> Bitendereze erinnya lya Mukama: Kubanga yalagira, ne bitondebwa.<p><br/>
<p> Era yabinyweza okutuusa emirembe n'emirembe: Yateeka etteeka eritaridiba.<p><br/>
<p> Mumutendereze Mukama, mmwe abali mu nsi, Mmwe balukwata, n'ebifo byonna eby'obuziba:<p><br/>
<p> Omuliro n'omuzira, serugi n'omukka: Omuyaga ogutuukiriza ekigambo kye:<p><br/>
<p> Ensozi n'obusozi bwonna; Emiti egibala n'emivule gyonna: <p><br/>
<p> Ensolo n'ente zonna; Ebyewalula n'ennyonyi ezibuuka: <p><br/>
<p> Bakabaka b'ensi n'amawanga gonna; Abalangira n'abalamuzi bonna ab'ensi: <p><br/>
<p> Abavubuka n'abawala; Abakadde n'abato: <p><br/>
<p> Batendereze erinnya lya Mukama; Kubanga erinnya lye yekka lye ligulumizibwa: Ekitiibwa kye kiri kungulu ku nsi ne ku ggulu. <p><br/>
<p> Era agulumizizza ejjembe ery'abantu be, Ettendo eryabatukuvu be bonna; Be baana ba Isiraeri, abantu abamuli okumpi: Mumutendereze Mukama.<p><br/>
<p> Mumutendereze Mukama. Mumuyimbire Mukama oluyimba oluggya, N'ettendo lye mu kkuŋŋaaniro ery'abatukuvu:<p><br/>
<p> Isiraeri asanyukire oyo eyamukola: Abaana ba Sayuuni bajagulize kabaka waabwe.<p><br/>
<p> Batendereze erinnya lye nga bazina: Bayimbe okumutendereza n'ekitaasa n'ennanga.<p><br/>
<p> Kubanga Mukama asanyukira abantu be: Aliwonya abawombeefu n'obulokozi.<p><br/>
<p> Abatukuvu bajagulize ekitiibwa: Bayimbirenga olw'essanyu ku bitanda byabwe.<p><br/>
<p> Ettendo eggulumivu lya Katonda libenga mu bulago bwabwe, N'ekitala eky'obwogi obubiri mu ngalo zaabwe;<p><br/>
<p> Okuwalana eggwanga ku mawanga, N'okubonyaabonya abantu;<p><br/>
<p> Okusiba bakabaka baabwe n'enjegere, N'abakungu baabwe n'ebisiba eby'ebyuma;<p><br/>
<p> Okubatuukirizaako omusango ogwawandiikibwa: Abatukuvu be bonna balina ekitiibwa ekyo. Mumutendereze Mukama.<p><br/>
<p> Mumutendereze Mukama. Mumutendereze Katonda mu watukuvu we: Mumutendereze mu bbanga ery'amaanyi ge.<p><br/>
<p> Mumutendereze olw'ebikolwa bye eby'amaanyi: Mumutendereze ng'obukulu bwe obulungi bwe buli.<p><br/>
<p> Mumutendereze n'eddoboozi ery'ekkondeere: Mumutendereze n'amadinda n'ennanga.<p><br/>
<p> Mumutendereze n'ekitaasa n'okuzina: Mumutendereze n'ebyo ebirina engoye n'endere:<p><br/>
<p> Mumutendereze n'ebitaasa ebivuga ennyo: Mumutendereze n'ebitaasa eby'eddoboozi ettono.<p><br/>
<p> Buli ekirina omukka kimutendereze Mukama. Mumutendereze Mukama.<p><br/>
</body></html>
