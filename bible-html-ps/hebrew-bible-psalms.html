<!doctype html> <html> <body>
<p> אשרי האיש אשר לא הלך בעצת רשעים ובדרך חטאים לא עמד ובמושב לצים לא ישב׃ <p><br/>
<p> כי אם בתורת יהוה חפצו ובתורתו יהגה יומם ולילה׃ <p><br/>
<p> והיה כעץ שתול על פלגי מים אשר פריו יתן בעתו ועלהו לא יבול וכל אשר יעשה יצליח׃ <p><br/>
<p> לא כן הרשעים כי אם כמץ אשר תדפנו רוח׃ <p><br/>
<p> על כן לא יקמו רשעים במשפט וחטאים בעדת צדיקים׃ <p><br/>
<p> כי יודע יהוה דרך צדיקים ודרך רשעים תאבד׃ <p><br/>
<p> למה רגשו גוים ולאמים יהגו ריק׃ <p><br/>
<p> יתיצבו מלכי ארץ ורוזנים נוסדו יחד על יהוה ועל משיחו׃ <p><br/>
<p> ננתקה את מוסרותימו ונשליכה ממנו עבתימו׃ <p><br/>
<p> יושב בשמים ישחק אדני ילעג למו׃ <p><br/>
<p> אז ידבר אלימו באפו ובחרונו יבהלמו׃ <p><br/>
<p> ואני נסכתי מלכי על ציון הר קדשי׃ <p><br/>
<p> אספרה אל חק יהוה אמר אלי בני אתה אני היום ילדתיך׃ <p><br/>
<p> שאל ממני ואתנה גוים נחלתך ואחזתך אפסי ארץ׃ <p><br/>
<p> תרעם בשבט ברזל ככלי יוצר תנפצם׃ <p><br/>
<p> ועתה מלכים השכילו הוסרו שפטי ארץ׃ <p><br/>
<p> עבדו את יהוה ביראה וגילו ברעדה׃ <p><br/>
<p> נשקו בר פן יאנף ותאבדו דרך כי יבער כמעט אפו אשרי כל חוסי בו׃ <p><br/>
<p> מזמור לדוד בברחו מפני אבשלום בנו יהוה מה רבו צרי רבים קמים עלי׃ <p><br/>
<p> רבים אמרים לנפשי אין ישועתה לו באלהים סלה׃ <p><br/>
<p> ואתה יהוה מגן בעדי כבודי ומרים ראשי׃ <p><br/>
<p> קולי אל יהוה אקרא ויענני מהר קדשו סלה׃ <p><br/>
<p> אני שכבתי ואישנה הקיצותי כי יהוה יסמכני׃ <p><br/>
<p> לא אירא מרבבות עם אשר סביב שתו עלי׃ <p><br/>
<p> קומה יהוה הושיעני אלהי כי הכית את כל איבי לחי שני רשעים שברת׃ <p><br/>
<p> ליהוה הישועה על עמך ברכתך סלה׃ <p><br/>
<p> למנצח בנגינות מזמור לדוד בקראי ענני אלהי צדקי בצר הרחבת לי חנני ושמע תפלתי׃ <p><br/>
<p> בני איש עד מה כבודי לכלמה תאהבון ריק תבקשו כזב סלה׃ <p><br/>
<p> ודעו כי הפלה יהוה חסיד לו יהוה ישמע בקראי אליו׃ <p><br/>
<p> רגזו ואל תחטאו אמרו בלבבכם על משכבכם ודמו סלה׃ <p><br/>
<p> זבחו זבחי צדק ובטחו אל יהוה׃ <p><br/>
<p> רבים אמרים מי יראנו טוב נסה עלינו אור פניך יהוה׃ <p><br/>
<p> נתתה שמחה בלבי מעת דגנם ותירושם רבו׃ <p><br/>
<p> בשלום יחדו אשכבה ואישן כי אתה יהוה לבדד לבטח תושיבני׃ <p><br/>
<p> למנצח אל הנחילות מזמור לדוד אמרי האזינה יהוה בינה הגיגי׃ <p><br/>
<p> הקשיבה לקול שועי מלכי ואלהי כי אליך אתפלל׃ <p><br/>
<p> יהוה בקר תשמע קולי בקר אערך לך ואצפה׃ <p><br/>
<p> כי לא אל חפץ רשע אתה לא יגרך רע׃ <p><br/>
<p> לא יתיצבו הוללים לנגד עיניך שנאת כל פעלי און׃ <p><br/>
<p> תאבד דברי כזב איש דמים ומרמה יתעב יהוה׃ <p><br/>
<p> ואני ברב חסדך אבוא ביתך אשתחוה אל היכל קדשך ביראתך׃ <p><br/>
<p> יהוה נחני בצדקתך למען שוררי הושר לפני דרכך׃ <p><br/>
<p> כי אין בפיהו נכונה קרבם הוות קבר פתוח גרונם לשונם יחליקון׃ <p><br/>
<p> האשימם אלהים יפלו ממעצותיהם ברב פשעיהם הדיחמו כי מרו בך׃ <p><br/>
<p> וישמחו כל חוסי בך לעולם ירננו ותסך עלימו ויעלצו בך אהבי שמך׃ <p><br/>
<p> כי אתה תברך צדיק יהוה כצנה רצון תעטרנו׃ <p><br/>
<p> למנצח בנגינות על השמינית מזמור לדוד יהוה אל באפך תוכיחני ואל בחמתך תיסרני׃ <p><br/>
<p> חנני יהוה כי אמלל אני רפאני יהוה כי נבהלו עצמי׃ <p><br/>
<p> ונפשי נבהלה מאד ואת יהוה עד מתי׃ <p><br/>
<p> שובה יהוה חלצה נפשי הושיעני למען חסדך׃ <p><br/>
<p> כי אין במות זכרך בשאול מי יודה לך׃ <p><br/>
<p> יגעתי באנחתי אשחה בכל לילה מטתי בדמעתי ערשי אמסה׃ <p><br/>
<p> עששה מכעס עיני עתקה בכל צוררי׃ <p><br/>
<p> סורו ממני כל פעלי און כי שמע יהוה קול בכיי׃ <p><br/>
<p> שמע יהוה תחנתי יהוה תפלתי יקח׃ <p><br/>
<p> יבשו ויבהלו מאד כל איבי ישבו יבשו רגע׃ <p><br/>
<p> שגיון לדוד אשר שר ליהוה על דברי כוש בן ימיני יהוה אלהי בך חסיתי הושיעני מכל רדפי והצילני׃ <p><br/>
<p> פן יטרף כאריה נפשי פרק ואין מציל׃ <p><br/>
<p> יהוה אלהי אם עשיתי זאת אם יש עול בכפי׃ <p><br/>
<p> אם גמלתי שולמי רע ואחלצה צוררי ריקם׃ <p><br/>
<p> ירדף אויב נפשי וישג וירמס לארץ חיי וכבודי לעפר ישכן סלה׃ <p><br/>
<p> קומה יהוה באפך הנשא בעברות צוררי ועורה אלי משפט צוית׃ <p><br/>
<p> ועדת לאמים תסובבך ועליה למרום שובה׃ <p><br/>
<p> יהוה ידין עמים שפטני יהוה כצדקי וכתמי עלי׃ <p><br/>
<p> יגמר נא רע רשעים ותכונן צדיק ובחן לבות וכליות אלהים צדיק׃ <p><br/>
<p> מגני על אלהים מושיע ישרי לב׃ <p><br/>
<p> אלהים שופט צדיק ואל זעם בכל יום׃ <p><br/>
<p> אם לא ישוב חרבו ילטוש קשתו דרך ויכוננה׃ <p><br/>
<p> ולו הכין כלי מות חציו לדלקים יפעל׃ <p><br/>
<p> הנה יחבל און והרה עמל וילד שקר׃ <p><br/>
<p> בור כרה ויחפרהו ויפל בשחת יפעל׃ <p><br/>
<p> ישוב עמלו בראשו ועל קדקדו חמסו ירד׃ <p><br/>
<p> אודה יהוה כצדקו ואזמרה שם יהוה עליון׃ <p><br/>
<p> למנצח על הגתית מזמור לדוד יהוה אדנינו מה אדיר שמך בכל הארץ אשר תנה הודך על השמים׃ <p><br/>
<p> מפי עוללים וינקים יסדת עז למען צורריך להשבית אויב ומתנקם׃ <p><br/>
<p> כי אראה שמיך מעשי אצבעתיך ירח וכוכבים אשר כוננתה׃ <p><br/>
<p> מה אנוש כי תזכרנו ובן אדם כי תפקדנו׃ <p><br/>
<p> ותחסרהו מעט מאלהים וכבוד והדר תעטרהו׃ <p><br/>
<p> תמשילהו במעשי ידיך כל שתה תחת רגליו׃ <p><br/>
<p> צנה ואלפים כלם וגם בהמות שדי׃ <p><br/>
<p> צפור שמים ודגי הים עבר ארחות ימים׃ <p><br/>
<p> יהוה אדנינו מה אדיר שמך בכל הארץ׃ <p><br/>
<p> למנצח עלמות לבן מזמור לדוד אודה יהוה בכל לבי אספרה כל נפלאותיך׃ <p><br/>
<p> אשמחה ואעלצה בך אזמרה שמך עליון׃ <p><br/>
<p> בשוב אויבי אחור יכשלו ויאבדו מפניך׃ <p><br/>
<p> כי עשית משפטי ודיני ישבת לכסא שופט צדק׃ <p><br/>
<p> גערת גוים אבדת רשע שמם מחית לעולם ועד׃ <p><br/>
<p> האויב תמו חרבות לנצח וערים נתשת אבד זכרם המה׃ <p><br/>
<p> ויהוה לעולם ישב כונן למשפט כסאו׃ <p><br/>
<p> והוא ישפט תבל בצדק ידין לאמים במישרים׃ <p><br/>
<p> ויהי יהוה משגב לדך משגב לעתות בצרה׃ <p><br/>
<p> ויבטחו בך יודעי שמך כי לא עזבת דרשיך יהוה׃ <p><br/>
<p> זמרו ליהוה ישב ציון הגידו בעמים עלילותיו׃ <p><br/>
<p> כי דרש דמים אותם זכר לא שכח צעקת עניים׃ <p><br/>
<p> חננני יהוה ראה עניי משנאי מרוממי משערי מות׃ <p><br/>
<p> למען אספרה כל תהלתיך בשערי בת ציון אגילה בישועתך׃ <p><br/>
<p> טבעו גוים בשחת עשו ברשת זו טמנו נלכדה רגלם׃ <p><br/>
<p> נודע יהוה משפט עשה בפעל כפיו נוקש רשע הגיון סלה׃ <p><br/>
<p> ישובו רשעים לשאולה כל גוים שכחי אלהים׃ <p><br/>
<p> כי לא לנצח ישכח אביון תקות ענוים תאבד לעד׃ <p><br/>
<p> קומה יהוה אל יעז אנוש ישפטו גוים על פניך׃ <p><br/>
<p> שיתה יהוה מורה להם ידעו גוים אנוש המה סלה׃ <p><br/>
<p> למה יהוה תעמד ברחוק תעלים לעתות בצרה׃ <p><br/>
<p> בגאות רשע ידלק עני יתפשו במזמות זו חשבו׃ <p><br/>
<p> כי הלל רשע על תאות נפשו ובצע ברך נאץ יהוה׃ <p><br/>
<p> רשע כגבה אפו בל ידרש אין אלהים כל מזמותיו׃ <p><br/>
<p> יחילו דרכו בכל עת מרום משפטיך מנגדו כל צורריו יפיח בהם׃ <p><br/>
<p> אמר בלבו בל אמוט לדר ודר אשר לא ברע׃ <p><br/>
<p> אלה פיהו מלא ומרמות ותך תחת לשונו עמל ואון׃ <p><br/>
<p> ישב במארב חצרים במסתרים יהרג נקי עיניו לחלכה יצפנו׃ <p><br/>
<p> יארב במסתר כאריה בסכה יארב לחטוף עני יחטף עני במשכו ברשתו׃ <p><br/>
<p> ודכה ישח ונפל בעצומיו חלכאים׃ <p><br/>
<p> אמר בלבו שכח אל הסתיר פניו בל ראה לנצח׃ <p><br/>
<p> קומה יהוה אל נשא ידך אל תשכח עניים׃ <p><br/>
<p> על מה נאץ רשע אלהים אמר בלבו לא תדרש׃ <p><br/>
<p> ראתה כי אתה עמל וכעס תביט לתת בידך עליך יעזב חלכה יתום אתה היית עוזר׃ <p><br/>
<p> שבר זרוע רשע ורע תדרוש רשעו בל תמצא׃ <p><br/>
<p> יהוה מלך עולם ועד אבדו גוים מארצו׃ <p><br/>
<p> תאות ענוים שמעת יהוה תכין לבם תקשיב אזנך׃ <p><br/>
<p> לשפט יתום ודך בל יוסיף עוד לערץ אנוש מן הארץ׃ <p><br/>
<p> למנצח לדוד ביהוה חסיתי איך תאמרו לנפשי נודו הרכם צפור׃ <p><br/>
<p> כי הנה הרשעים ידרכון קשת כוננו חצם על יתר לירות במו אפל לישרי לב׃ <p><br/>
<p> כי השתות יהרסון צדיק מה פעל׃ <p><br/>
<p> יהוה בהיכל קדשו יהוה בשמים כסאו עיניו יחזו עפעפיו יבחנו בני אדם׃ <p><br/>
<p> יהוה צדיק יבחן ורשע ואהב חמס שנאה נפשו׃ <p><br/>
<p> ימטר על רשעים פחים אש וגפרית ורוח זלעפות מנת כוסם׃ <p><br/>
<p> כי צדיק יהוה צדקות אהב ישר יחזו פנימו׃ <p><br/>
<p> למנצח על השמינית מזמור לדוד הושיעה יהוה כי גמר חסיד כי פסו אמונים מבני אדם׃ <p><br/>
<p> שוא ידברו איש את רעהו שפת חלקות בלב ולב ידברו׃ <p><br/>
<p> יכרת יהוה כל שפתי חלקות לשון מדברת גדלות׃ <p><br/>
<p> אשר אמרו ללשננו נגביר שפתינו אתנו מי אדון לנו׃ <p><br/>
<p> משד עניים מאנקת אביונים עתה אקום יאמר יהוה אשית בישע יפיח לו׃ <p><br/>
<p> אמרות יהוה אמרות טהרות כסף צרוף בעליל לארץ מזקק שבעתים׃ <p><br/>
<p> אתה יהוה תשמרם תצרנו מן הדור זו לעולם׃ <p><br/>
<p> סביב רשעים יתהלכון כרם זלות לבני אדם׃ <p><br/>
<p> למנצח מזמור לדוד עד אנה יהוה תשכחני נצח עד אנה תסתיר את פניך ממני׃ <p><br/>
<p> עד אנה אשית עצות בנפשי יגון בלבבי יומם עד אנה ירום איבי עלי׃ <p><br/>
<p> הביטה ענני יהוה אלהי האירה עיני פן אישן המות׃ <p><br/>
<p> פן יאמר איבי יכלתיו צרי יגילו כי אמוט׃ <p><br/>
<p> ואני בחסדך בטחתי יגל לבי בישועתך׃ <p><br/>
<p> אשירה ליהוה כי גמל עלי׃ <p><br/>
<p> למנצח לדוד אמר נבל בלבו אין אלהים השחיתו התעיבו עלילה אין עשה טוב׃ <p><br/>
<p> יהוה משמים השקיף על בני אדם לראות היש משכיל דרש את אלהים׃ <p><br/>
<p> הכל סר יחדו נאלחו אין עשה טוב אין גם אחד׃ <p><br/>
<p> הלא ידעו כל פעלי און אכלי עמי אכלו לחם יהוה לא קראו׃ <p><br/>
<p> שם פחדו פחד כי אלהים בדור צדיק׃ <p><br/>
<p> עצת עני תבישו כי יהוה מחסהו׃ <p><br/>
<p> מי יתן מציון ישועת ישראל בשוב יהוה שבות עמו יגל יעקב ישמח ישראל׃ <p><br/>
<p> מזמור לדוד יהוה מי יגור באהלך מי ישכן בהר קדשך׃ <p><br/>
<p> הולך תמים ופעל צדק ודבר אמת בלבבו׃ <p><br/>
<p> לא רגל על לשנו לא עשה לרעהו רעה וחרפה לא נשא על קרבו׃ <p><br/>
<p> נבזה בעיניו נמאס ואת יראי יהוה יכבד נשבע להרע ולא ימר׃ <p><br/>
<p> כספו לא נתן בנשך ושחד על נקי לא לקח עשה אלה לא ימוט לעולם׃ <p><br/>
<p> מכתם לדוד שמרני אל כי חסיתי בך׃ <p><br/>
<p> אמרת ליהוה אדני אתה טובתי בל עליך׃ <p><br/>
<p> לקדושים אשר בארץ המה ואדירי כל חפצי בם׃ <p><br/>
<p> ירבו עצבותם אחר מהרו בל אסיך נסכיהם מדם ובל אשא את שמותם על שפתי׃ <p><br/>
<p> יהוה מנת חלקי וכוסי אתה תומיך גורלי׃ <p><br/>
<p> חבלים נפלו לי בנעמים אף נחלת שפרה עלי׃ <p><br/>
<p> אברך את יהוה אשר יעצני אף לילות יסרוני כליותי׃ <p><br/>
<p> שויתי יהוה לנגדי תמיד כי מימיני בל אמוט׃ <p><br/>
<p> לכן שמח לבי ויגל כבודי אף בשרי ישכן לבטח׃ <p><br/>
<p> כי לא תעזב נפשי לשאול לא תתן חסידך לראות שחת׃ <p><br/>
<p> תודיעני ארח חיים שבע שמחות את פניך נעמות בימינך נצח׃ <p><br/>
<p> תפלה לדוד שמעה יהוה צדק הקשיבה רנתי האזינה תפלתי בלא שפתי מרמה׃ <p><br/>
<p> מלפניך משפטי יצא עיניך תחזינה מישרים׃ <p><br/>
<p> בחנת לבי פקדת לילה צרפתני בל תמצא זמתי בל יעבר פי׃ <p><br/>
<p> לפעלות אדם בדבר שפתיך אני שמרתי ארחות פריץ׃ <p><br/>
<p> תמך אשרי במעגלותיך בל נמוטו פעמי׃ <p><br/>
<p> אני קראתיך כי תענני אל הט אזנך לי שמע אמרתי׃ <p><br/>
<p> הפלה חסדיך מושיע חוסים ממתקוממים בימינך׃ <p><br/>
<p> שמרני כאישון בת עין בצל כנפיך תסתירני׃ <p><br/>
<p> מפני רשעים זו שדוני איבי בנפש יקיפו עלי׃ <p><br/>
<p> חלבמו סגרו פימו דברו בגאות׃ <p><br/>
<p> אשרינו עתה סבבוני עיניהם ישיתו לנטות בארץ׃ <p><br/>
<p> דמינו כאריה יכסוף לטרוף וככפיר ישב במסתרים׃ <p><br/>
<p> קומה יהוה קדמה פניו הכריעהו פלטה נפשי מרשע חרבך׃ <p><br/>
<p> ממתים ידך יהוה ממתים מחלד חלקם בחיים וצפינך תמלא בטנם ישבעו בנים והניחו יתרם לעולליהם׃ <p><br/>
<p> אני בצדק אחזה פניך אשבעה בהקיץ תמונתך׃ <p><br/>
<p> למנצח לעבד יהוה לדוד אשר דבר ליהוה את דברי השירה הזאת ביום הציל יהוה אותו מכף כל איביו ומיד שאול ויאמר ארחמך יהוה חזקי׃ <p><br/>
<p> יהוה סלעי ומצודתי ומפלטי אלי צורי אחסה בו מגני וקרן ישעי משגבי׃ <p><br/>
<p> מהלל אקרא יהוה ומן איבי אושע׃ <p><br/>
<p> אפפוני חבלי מות ונחלי בליעל יבעתוני׃ <p><br/>
<p> חבלי שאול סבבוני קדמוני מוקשי מות׃ <p><br/>
<p> בצר לי אקרא יהוה ואל אלהי אשוע ישמע מהיכלו קולי ושועתי לפניו תבוא באזניו׃ <p><br/>
<p> ותגעש ותרעש הארץ ומוסדי הרים ירגזו ויתגעשו כי חרה לו׃ <p><br/>
<p> עלה עשן באפו ואש מפיו תאכל גחלים בערו ממנו׃ <p><br/>
<p> ויט שמים וירד וערפל תחת רגליו׃ <p><br/>
<p> וירכב על כרוב ויעף וידא על כנפי רוח׃ <p><br/>
<p> ישת חשך סתרו סביבותיו סכתו חשכת מים עבי שחקים׃ <p><br/>
<p> מנגה נגדו עביו עברו ברד וגחלי אש׃ <p><br/>
<p> וירעם בשמים יהוה ועליון יתן קלו ברד וגחלי אש׃ <p><br/>
<p> וישלח חציו ויפיצם וברקים רב ויהמם׃ <p><br/>
<p> ויראו אפיקי מים ויגלו מוסדות תבל מגערתך יהוה מנשמת רוח אפך׃ <p><br/>
<p> ישלח ממרום יקחני ימשני ממים רבים׃ <p><br/>
<p> יצילני מאיבי עז ומשנאי כי אמצו ממני׃ <p><br/>
<p> יקדמוני ביום אידי ויהי יהוה למשען לי׃ <p><br/>
<p> ויוציאני למרחב יחלצני כי חפץ בי׃ <p><br/>
<p> יגמלני יהוה כצדקי כבר ידי ישיב לי׃ <p><br/>
<p> כי שמרתי דרכי יהוה ולא רשעתי מאלהי׃ <p><br/>
<p> כי כל משפטיו לנגדי וחקתיו לא אסיר מני׃ <p><br/>
<p> ואהי תמים עמו ואשתמר מעוני׃ <p><br/>
<p> וישב יהוה לי כצדקי כבר ידי לנגד עיניו׃ <p><br/>
<p> עם חסיד תתחסד עם גבר תמים תתמם׃ <p><br/>
<p> עם נבר תתברר ועם עקש תתפתל׃ <p><br/>
<p> כי אתה עם עני תושיע ועינים רמות תשפיל׃ <p><br/>
<p> כי אתה תאיר נרי יהוה אלהי יגיה חשכי׃ <p><br/>
<p> כי בך ארץ גדוד ובאלהי אדלג שור׃ <p><br/>
<p> האל תמים דרכו אמרת יהוה צרופה מגן הוא לכל החסים בו׃ <p><br/>
<p> כי מי אלוה מבלעדי יהוה ומי צור זולתי אלהינו׃ <p><br/>
<p> האל המאזרני חיל ויתן תמים דרכי׃ <p><br/>
<p> משוה רגלי כאילות ועל במתי יעמידני׃ <p><br/>
<p> מלמד ידי למלחמה ונחתה קשת נחושה זרועתי׃ <p><br/>
<p> ותתן לי מגן ישעך וימינך תסעדני וענותך תרבני׃ <p><br/>
<p> תרחיב צעדי תחתי ולא מעדו קרסלי׃ <p><br/>
<p> ארדוף אויבי ואשיגם ולא אשוב עד כלותם׃ <p><br/>
<p> אמחצם ולא יכלו קום יפלו תחת רגלי׃ <p><br/>
<p> ותאזרני חיל למלחמה תכריע קמי תחתי׃ <p><br/>
<p> ואיבי נתתה לי ערף ומשנאי אצמיתם׃ <p><br/>
<p> ישועו ואין מושיע על יהוה ולא ענם׃ <p><br/>
<p> ואשחקם כעפר על פני רוח כטיט חוצות אריקם׃ <p><br/>
<p> תפלטני מריבי עם תשימני לראש גוים עם לא ידעתי יעבדוני׃ <p><br/>
<p> לשמע אזן ישמעו לי בני נכר יכחשו לי׃ <p><br/>
<p> בני נכר יבלו ויחרגו ממסגרותיהם׃ <p><br/>
<p> חי יהוה וברוך צורי וירום אלוהי ישעי׃ <p><br/>
<p> האל הנותן נקמות לי וידבר עמים תחתי׃ <p><br/>
<p> מפלטי מאיבי אף מן קמי תרוממני מאיש חמס תצילני׃ <p><br/>
<p> על כן אודך בגוים יהוה ולשמך אזמרה׃ <p><br/>
<p> מגדל ישועות מלכו ועשה חסד למשיחו לדוד ולזרעו עד עולם׃ <p><br/>
<p> למנצח מזמור לדוד השמים מספרים כבוד אל ומעשה ידיו מגיד הרקיע׃ <p><br/>
<p> יום ליום יביע אמר ולילה ללילה יחוה דעת׃ <p><br/>
<p> אין אמר ואין דברים בלי נשמע קולם׃ <p><br/>
<p> בכל הארץ יצא קום ובקצה תבל מליהם לשמש שם אהל בהם׃ <p><br/>
<p> והוא כחתן יצא מחפתו ישיש כגבור לרוץ ארח׃ <p><br/>
<p> מקצה השמים מוצאו ותקופתו על קצותם ואין נסתר מחמתו׃ <p><br/>
<p> תורת יהוה תמימה משיבת נפש עדות יהוה נאמנה מחכימת פתי׃ <p><br/>
<p> פקודי יהוה ישרים משמחי לב מצות יהוה ברה מאירת עינים׃ <p><br/>
<p> יראת יהוה טהורה עומדת לעד משפטי יהוה אמת צדקו יחדו׃ <p><br/>
<p> הנחמדים מזהב ומפז רב ומתוקים מדבש ונפת צופים׃ <p><br/>
<p> גם עבדך נזהר בהם בשמרם עקב רב׃ <p><br/>
<p> שגיאות מי יבין מנסתרות נקני׃ <p><br/>
<p> גם מזדים חשך עבדך אל ימשלו בי אז איתם ונקיתי מפשע רב׃ <p><br/>
<p> יהיו לרצון אמרי פי והגיון לבי לפניך יהוה צורי וגאלי׃ <p><br/>
<p> למנצח מזמור לדוד יענך יהוה ביום צרה ישגבך שם אלהי יעקב׃ <p><br/>
<p> ישלח עזרך מקדש ומציון יסעדך׃ <p><br/>
<p> יזכר כל מנחתך ועולתך ידשנה סלה׃ <p><br/>
<p> יתן לך כלבבך וכל עצתך ימלא׃ <p><br/>
<p> נרננה בישועתך ובשם אלהינו נדגל ימלא יהוה כל משאלותיך׃ <p><br/>
<p> עתה ידעתי כי הושיע יהוה משיחו יענהו משמי קדשו בגברות ישע ימינו׃ <p><br/>
<p> אלה ברכב ואלה בסוסים ואנחנו בשם יהוה אלהינו נזכיר׃ <p><br/>
<p> המה כרעו ונפלו ואנחנו קמנו ונתעודד׃ <p><br/>
<p> יהוה הושיעה המלך יעננו ביום קראנו׃ <p><br/>
<p> למנצח מזמור לדוד יהוה בעזך ישמח מלך ובישועתך מה יגיל מאד׃ <p><br/>
<p> תאות לבו נתתה לו וארשת שפתיו בל מנעת סלה׃ <p><br/>
<p> כי תקדמנו ברכות טוב תשית לראשו עטרת פז׃ <p><br/>
<p> חיים שאל ממך נתתה לו ארך ימים עולם ועד׃ <p><br/>
<p> גדול כבודו בישועתך הוד והדר תשוה עליו׃ <p><br/>
<p> כי תשיתהו ברכות לעד תחדהו בשמחה את פניך׃ <p><br/>
<p> כי המלך בטח ביהוה ובחסד עליון בל ימוט׃ <p><br/>
<p> תמצא ידך לכל איביך ימינך תמצא שנאיך׃ <p><br/>
<p> תשיתמו כתנור אש לעת פניך יהוה באפו יבלעם ותאכלם אש׃ <p><br/>
<p> פרימו מארץ תאבד וזרעם מבני אדם׃ <p><br/>
<p> כי נטו עליך רעה חשבו מזמה בל יוכלו׃ <p><br/>
<p> כי תשיתמו שכם במיתריך תכונן על פניהם׃ <p><br/>
<p> רומה יהוה בעזך נשירה ונזמרה גבורתך׃ <p><br/>
<p> למנצח על אילת השחר מזמור לדוד אלי אלי למה עזבתני רחוק מישועתי דברי שאגתי׃ <p><br/>
<p> אלהי אקרא יומם ולא תענה ולילה ולא דומיה לי׃ <p><br/>
<p> ואתה קדוש יושב תהלות ישראל׃ <p><br/>
<p> בך בטחו אבתינו בטחו ותפלטמו׃ <p><br/>
<p> אליך זעקו ונמלטו בך בטחו ולא בושו׃ <p><br/>
<p> ואנכי תולעת ולא איש חרפת אדם ובזוי עם׃ <p><br/>
<p> כל ראי ילעגו לי יפטירו בשפה יניעו ראש׃ <p><br/>
<p> גל אל יהוה יפלטהו יצילהו כי חפץ בו׃ <p><br/>
<p> כי אתה גחי מבטן מבטיחי על שדי אמי׃ <p><br/>
<p> עליך השלכתי מרחם מבטן אמי אלי אתה׃ <p><br/>
<p> אל תרחק ממני כי צרה קרובה כי אין עוזר׃ <p><br/>
<p> סבבוני פרים רבים אבירי בשן כתרוני׃ <p><br/>
<p> פצו עלי פיהם אריה טרף ושאג׃ <p><br/>
<p> כמים נשפכתי והתפרדו כל עצמותי היה לבי כדונג נמס בתוך מעי׃ <p><br/>
<p> יבש כחרש כחי ולשוני מדבק מלקוחי ולעפר מות תשפתני׃ <p><br/>
<p> כי סבבוני כלבים עדת מרעים הקיפוני כארי ידי ורגלי׃ <p><br/>
<p> אספר כל עצמותי המה יביטו יראו בי׃ <p><br/>
<p> יחלקו בגדי להם ועל לבושי יפילו גורל׃ <p><br/>
<p> ואתה יהוה אל תרחק אילותי לעזרתי חושה׃ <p><br/>
<p> הצילה מחרב נפשי מיד כלב יחידתי׃ <p><br/>
<p> הושיעני מפי אריה ומקרני רמים עניתני׃ <p><br/>
<p> אספרה שמך לאחי בתוך קהל אהללך׃ <p><br/>
<p> יראי יהוה הללוהו כל זרע יעקב כבדוהו וגורו ממנו כל זרע ישראל׃ <p><br/>
<p> כי לא בזה ולא שקץ ענות עני ולא הסתיר פניו ממנו ובשועו אליו שמע׃ <p><br/>
<p> מאתך תהלתי בקהל רב נדרי אשלם נגד יראיו׃ <p><br/>
<p> יאכלו ענוים וישבעו יהללו יהוה דרשיו יחי לבבכם לעד׃ <p><br/>
<p> יזכרו וישבו אל יהוה כל אפסי ארץ וישתחוו לפניך כל משפחות גוים׃ <p><br/>
<p> כי ליהוה המלוכה ומשל בגוים׃ <p><br/>
<p> אכלו וישתחוו כל דשני ארץ לפניו יכרעו כל יורדי עפר ונפשו לא חיה׃ <p><br/>
<p> זרע יעבדנו יספר לאדני לדור׃ <p><br/>
<p> יבאו ויגידו צדקתו לעם נולד כי עשה׃ <p><br/>
<p> מזמור לדוד יהוה רעי לא אחסר׃ <p><br/>
<p> בנאות דשא ירביצני על מי מנחות ינהלני׃ <p><br/>
<p> נפשי ישובב ינחני במעגלי צדק למען שמו׃ <p><br/>
<p> גם כי אלך בגיא צלמות לא אירא רע כי אתה עמדי שבטך ומשענתך המה ינחמני׃ <p><br/>
<p> תערך לפני שלחן נגד צררי דשנת בשמן ראשי כוסי רויה׃ <p><br/>
<p> אך טוב וחסד ירדפוני כל ימי חיי ושבתי בבית יהוה לארך ימים׃ <p><br/>
<p> לדוד מזמור ליהוה הארץ ומלואה תבל וישבי בה׃ <p><br/>
<p> כי הוא על ימים יסדה ועל נהרות יכוננה׃ <p><br/>
<p> מי יעלה בהר יהוה ומי יקום במקום קדשו׃ <p><br/>
<p> נקי כפים ובר לבב אשר לא נשא לשוא נפשי ולא נשבע למרמה׃ <p><br/>
<p> ישא ברכה מאת יהוה וצדקה מאלהי ישעו׃ <p><br/>
<p> זה דור דרשו מבקשי פניך יעקב סלה׃ <p><br/>
<p> שאו שערים ראשיכם והנשאו פתחי עולם ויבוא מלך הכבוד׃ <p><br/>
<p> מי זה מלך הכבוד יהוה עזוז וגבור יהוה גבור מלחמה׃ <p><br/>
<p> שאו שערים ראשיכם ושאו פתחי עולם ויבא מלך הכבוד׃ <p><br/>
<p> מי הוא זה מלך הכבוד יהוה צבאות הוא מלך הכבוד סלה׃ <p><br/>
<p> לדוד אליך יהוה נפשי אשא׃ <p><br/>
<p> אלהי בך בטחתי אל אבושה אל יעלצו איבי לי׃ <p><br/>
<p> גם כל קויך לא יבשו יבשו הבוגדים ריקם׃ <p><br/>
<p> דרכיך יהוה הודיעני ארחותיך למדני׃ <p><br/>
<p> הדריכני באמתך ולמדני כי אתה אלהי ישעי אותך קויתי כל היום׃ <p><br/>
<p> זכר רחמיך יהוה וחסדיך כי מעולם המה׃ <p><br/>
<p> חטאות נעורי ופשעי אל תזכר כחסדך זכר לי אתה למען טובך יהוה׃ <p><br/>
<p> טוב וישר יהוה על כן יורה חטאים בדרך׃ <p><br/>
<p> ידרך ענוים במשפט וילמד ענוים דרכו׃ <p><br/>
<p> כל ארחות יהוה חסד ואמת לנצרי בריתו ועדתיו׃ <p><br/>
<p> למען שמך יהוה וסלחת לעוני כי רב הוא׃ <p><br/>
<p> מי זה האיש ירא יהוה יורנו בדרך יבחר׃ <p><br/>
<p> נפשו בטוב תלין וזרעו יירש ארץ׃ <p><br/>
<p> סוד יהוה ליראיו ובריתו להודיעם׃ <p><br/>
<p> עיני תמיד אל יהוה כי הוא יוציא מרשת רגלי׃ <p><br/>
<p> פנה אלי וחנני כי יחיד ועני אני׃ <p><br/>
<p> צרות לבבי הרחיבו ממצוקותי הוציאני׃ <p><br/>
<p> ראה עניי ועמלי ושא לכל חטאותי׃ <p><br/>
<p> ראה אויבי כי רבו ושנאת חמס שנאוני׃ <p><br/>
<p> שמרה נפשי והצילני אל אבוש כי חסיתי בך׃ <p><br/>
<p> תם וישר יצרוני כי קויתיך׃ <p><br/>
<p> פדה אלהים את ישראל מכל צרותיו׃ <p><br/>
<p> לדוד שפטני יהוה כי אני בתמי הלכתי וביהוה בטחתי לא אמעד׃ <p><br/>
<p> בחנני יהוה ונסני צרופה כליותי ולבי׃ <p><br/>
<p> כי חסדך לנגד עיני והתהלכתי באמתך׃ <p><br/>
<p> לא ישבתי עם מתי שוא ועם נעלמים לא אבוא׃ <p><br/>
<p> שנאתי קהל מרעים ועם רשעים לא אשב׃ <p><br/>
<p> ארחץ בנקיון כפי ואסבבה את מזבחך יהוה׃ <p><br/>
<p> לשמע בקול תודה ולספר כל נפלאותיך׃ <p><br/>
<p> יהוה אהבתי מעון ביתך ומקום משכן כבודך׃ <p><br/>
<p> אל תאסף עם חטאים נפשי ועם אנשי דמים חיי׃ <p><br/>
<p> אשר בידיהם זמה וימינם מלאה שחד׃ <p><br/>
<p> ואני בתמי אלך פדני וחנני׃ <p><br/>
<p> רגלי עמדה במישור במקהלים אברך יהוה׃ <p><br/>
<p> לדוד יהוה אורי וישעי ממי אירא יהוה מעוז חיי ממי אפחד׃ <p><br/>
<p> בקרב עלי מרעים לאכל את בשרי צרי ואיבי לי המה כשלו ונפלו׃ <p><br/>
<p> אם תחנה עלי מחנה לא יירא לבי אם תקום עלי מלחמה בזאת אני בוטח׃ <p><br/>
<p> אחת שאלתי מאת יהוה אותה אבקש שבתי בבית יהוה כל ימי חיי לחזות בנעם יהוה ולבקר בהיכלו׃ <p><br/>
<p> כי יצפנני בסכה ביום רעה יסתרני בסתר אהלו בצור ירוממני׃ <p><br/>
<p> ועתה ירום ראשי על איבי סביבותי ואזבחה באהלו זבחי תרועה אשירה ואזמרה ליהוה׃ <p><br/>
<p> שמע יהוה קולי אקרא וחנני וענני׃ <p><br/>
<p> לך אמר לבי בקשו פני את פניך יהוה אבקש׃ <p><br/>
<p> אל תסתר פניך ממני אל תט באף עבדך עזרתי היית אל תטשני ואל תעזבני אלהי ישעי׃ <p><br/>
<p> כי אבי ואמי עזבוני ויהוה יאספני׃ <p><br/>
<p> הורני יהוה דרכך ונחני בארח מישור למען שוררי׃ <p><br/>
<p> אל תתנני בנפש צרי כי קמו בי עדי שקר ויפח חמס׃ <p><br/>
<p> לולא האמנתי לראות בטוב יהוה בארץ חיים׃ <p><br/>
<p> קוה אל יהוה חזק ויאמץ לבך וקוה אל יהוה׃ <p><br/>
<p> לדוד אליך יהוה אקרא צורי אל תחרש ממני פן תחשה ממני ונמשלתי עם יורדי בור׃ <p><br/>
<p> שמע קול תחנוני בשועי אליך בנשאי ידי אל דביר קדשך׃ <p><br/>
<p> אל תמשכני עם רשעים ועם פעלי און דברי שלום עם רעיהם ורעה בלבבם׃ <p><br/>
<p> תן להם כפעלם וכרע מעלליהם כמעשה ידיהם תן להם השב גמולם להם׃ <p><br/>
<p> כי לא יבינו אל פעלת יהוה ואל מעשה ידיו יהרסם ולא יבנם׃ <p><br/>
<p> ברוך יהוה כי שמע קול תחנוני׃ <p><br/>
<p> יהוה עזי ומגני בו בטח לבי ונעזרתי ויעלז לבי ומשירי אהודנו׃ <p><br/>
<p> יהוה עז למו ומעוז ישועות משיחו הוא׃ <p><br/>
<p> הושיעה את עמך וברך את נחלתך ורעם ונשאם עד העולם׃ <p><br/>
<p> מזמור לדוד הבו ליהוה בני אלים הבו ליהוה כבוד ועז׃ <p><br/>
<p> הבו ליהוה כבוד שמו השתחוו ליהוה בהדרת קדש׃ <p><br/>
<p> קול יהוה על המים אל הכבוד הרעים יהוה על מים רבים׃ <p><br/>
<p> קול יהוה בכח קול יהוה בהדר׃ <p><br/>
<p> קול יהוה שבר ארזים וישבר יהוה את ארזי הלבנון׃ <p><br/>
<p> וירקידם כמו עגל לבנון ושרין כמו בן ראמים׃ <p><br/>
<p> קול יהוה חצב להבות אש׃ <p><br/>
<p> קול יהוה יחיל מדבר יחיל יהוה מדבר קדש׃ <p><br/>
<p> קול יהוה יחולל אילות ויחשף יערות ובהיכלו כלו אמר כבוד׃ <p><br/>
<p> יהוה למבול ישב וישב יהוה מלך לעולם׃ <p><br/>
<p> יהוה עז לעמו יתן יהוה יברך את עמו בשלום׃ <p><br/>
<p> מזמור שיר חנכת הבית לדוד ארוממך יהוה כי דליתני ולא שמחת איבי לי׃ <p><br/>
<p> יהוה אלהי שועתי אליך ותרפאני׃ <p><br/>
<p> יהוה העלית מן שאול נפשי חייתני מיורדי בור׃ <p><br/>
<p> זמרו ליהוה חסידיו והודו לזכר קדשו׃ <p><br/>
<p> כי רגע באפו חיים ברצונו בערב ילין בכי ולבקר רנה׃ <p><br/>
<p> ואני אמרתי בשלוי בל אמוט לעולם׃ <p><br/>
<p> יהוה ברצונך העמדתה להררי עז הסתרת פניך הייתי נבהל׃ <p><br/>
<p> אליך יהוה אקרא ואל אדני אתחנן׃ <p><br/>
<p> מה בצע בדמי ברדתי אל שחת היודך עפר היגיד אמתך׃ <p><br/>
<p> שמע יהוה וחנני יהוה היה עזר לי׃ <p><br/>
<p> הפכת מספדי למחול לי פתחת שקי ותאזרני שמחה׃ <p><br/>
<p> למען יזמרך כבוד ולא ידם יהוה אלהי לעולם אודך׃ <p><br/>
<p> למנצח מזמור לדוד בך יהוה חסיתי אל אבושה לעולם בצדקתך פלטני׃ <p><br/>
<p> הטה אלי אזנך מהרה הצילני היה לי לצור מעוז לבית מצודות להושיעני׃ <p><br/>
<p> כי סלעי ומצודתי אתה ולמען שמך תנחני ותנהלני׃ <p><br/>
<p> תוציאני מרשת זו טמנו לי כי אתה מעוזי׃ <p><br/>
<p> בידך אפקיד רוחי פדיתה אותי יהוה אל אמת׃ <p><br/>
<p> שנאתי השמרים הבלי שוא ואני אל יהוה בטחתי׃ <p><br/>
<p> אגילה ואשמחה בחסדך אשר ראית את עניי ידעת בצרות נפשי׃ <p><br/>
<p> ולא הסגרתני ביד אויב העמדת במרחב רגלי׃ <p><br/>
<p> חנני יהוה כי צר לי עששה בכעס עיני נפשי ובטני׃ <p><br/>
<p> כי כלו ביגון חיי ושנותי באנחה כשל בעוני כחי ועצמי עששו׃ <p><br/>
<p> מכל צררי הייתי חרפה ולשכני מאד ופחד למידעי ראי בחוץ נדדו ממני׃ <p><br/>
<p> נשכחתי כמת מלב הייתי ככלי אבד׃ <p><br/>
<p> כי שמעתי דבת רבים מגור מסביב בהוסדם יחד עלי לקחת נפשי זממו׃ <p><br/>
<p> ואני עליך בטחתי יהוה אמרתי אלהי אתה׃ <p><br/>
<p> בידך עתתי הצילני מיד אויבי ומרדפי׃ <p><br/>
<p> האירה פניך על עבדך הושיעני בחסדך׃ <p><br/>
<p> יהוה אל אבושה כי קראתיך יבשו רשעים ידמו לשאול׃ <p><br/>
<p> תאלמנה שפתי שקר הדברות על צדיק עתק בגאוה ובוז׃ <p><br/>
<p> מה רב טובך אשר צפנת ליראיך פעלת לחסים בך נגד בני אדם׃ <p><br/>
<p> תסתירם בסתר פניך מרכסי איש תצפנם בסכה מריב לשנות׃ <p><br/>
<p> ברוך יהוה כי הפליא חסדו לי בעיר מצור׃ <p><br/>
<p> ואני אמרתי בחפזי נגרזתי מנגד עיניך אכן שמעת קול תחנוני בשועי אליך׃ <p><br/>
<p> אהבו את יהוה כל חסידיו אמונים נצר יהוה ומשלם על יתר עשה גאוה׃ <p><br/>
<p> חזקו ויאמץ לבבכם כל המיחלים ליהוה׃ <p><br/>
<p> לדוד משכיל אשרי נשוי פשע כסוי חטאה׃ <p><br/>
<p> אשרי אדם לא יחשב יהוה לו עון ואין ברוחו רמיה׃ <p><br/>
<p> כי החרשתי בלו עצמי בשאגתי כל היום׃ <p><br/>
<p> כי יומם ולילה תכבד עלי ידך נהפך לשדי בחרבני קיץ סלה׃ <p><br/>
<p> חטאתי אודיעך ועוני לא כסיתי אמרתי אודה עלי פשעי ליהוה ואתה נשאת עון חטאתי סלה׃ <p><br/>
<p> על זאת יתפלל כל חסיד אליך לעת מצא רק לשטף מים רבים אליו לא יגיעו׃ <p><br/>
<p> אתה סתר לי מצר תצרני רני פלט תסובבני סלה׃ <p><br/>
<p> אשכילך ואורך בדרך זו תלך איעצה עליך עיני׃ <p><br/>
<p> אל תהיו כסוס כפרד אין הבין במתג ורסן עדיו לבלום בל קרב אליך׃ <p><br/>
<p> רבים מכאובים לרשע והבוטח ביהוה חסד יסובבנו׃ <p><br/>
<p> שמחו ביהוה וגילו צדיקים והרנינו כל ישרי לב׃ <p><br/>
<p> רננו צדיקים ביהוה לישרים נאוה תהלה׃ <p><br/>
<p> הודו ליהוה בכנור בנבל עשור זמרו לו׃ <p><br/>
<p> שירו לו שיר חדש היטיבו נגן בתרועה׃ <p><br/>
<p> כי ישר דבר יהוה וכל מעשהו באמונה׃ <p><br/>
<p> אהב צדקה ומשפט חסד יהוה מלאה הארץ׃ <p><br/>
<p> בדבר יהוה שמים נעשו וברוח פיו כל צבאם׃ <p><br/>
<p> כנס כנד מי הים נתן באצרות תהומות׃ <p><br/>
<p> ייראו מיהוה כל הארץ ממנו יגורו כל ישבי תבל׃ <p><br/>
<p> כי הוא אמר ויהי הוא צוה ויעמד׃ <p><br/>
<p> יהוה הפיר עצת גוים הניא מחשבות עמים׃ <p><br/>
<p> עצת יהוה לעולם תעמד מחשבות לבו לדר ודר׃ <p><br/>
<p> אשרי הגוי אשר יהוה אלהיו העם בחר לנחלה לו׃ <p><br/>
<p> משמים הביט יהוה ראה את כל בני האדם׃ <p><br/>
<p> ממכון שבתו השגיח אל כל ישבי הארץ׃ <p><br/>
<p> היצר יחד לבם המבין אל כל מעשיהם׃ <p><br/>
<p> אין המלך נושע ברב חיל גבור לא ינצל ברב כח׃ <p><br/>
<p> שקר הסוס לתשועה וברב חילו לא ימלט׃ <p><br/>
<p> הנה עין יהוה אל יראיו למיחלים לחסדו׃ <p><br/>
<p> להציל ממות נפשם ולחיותם ברעב׃ <p><br/>
<p> נפשנו חכתה ליהוה עזרנו ומגננו הוא׃ <p><br/>
<p> כי בו ישמח לבנו כי בשם קדשו בטחנו׃ <p><br/>
<p> יהי חסדך יהוה עלינו כאשר יחלנו לך׃ <p><br/>
<p> לדוד בשנותו את טעמו לפני אבימלך ויגרשהו וילך אברכה את יהוה בכל עת תמיד תהלתו בפי׃ <p><br/>
<p> ביהוה תתהלל נפשי ישמעו ענוים וישמחו׃ <p><br/>
<p> גדלו ליהוה אתי ונרוממה שמו יחדו׃ <p><br/>
<p> דרשתי את יהוה וענני ומכל מגורותי הצילני׃ <p><br/>
<p> הביטו אליו ונהרו ופניהם אל יחפרו׃ <p><br/>
<p> זה עני קרא ויהוה שמע ומכל צרותיו הושיעו׃ <p><br/>
<p> חנה מלאך יהוה סביב ליראיו ויחלצם׃ <p><br/>
<p> טעמו וראו כי טוב יהוה אשרי הגבר יחסה בו׃ <p><br/>
<p> יראו את יהוה קדשיו כי אין מחסור ליראיו׃ <p><br/>
<p> כפירים רשו ורעבו ודרשי יהוה לא יחסרו כל טוב׃ <p><br/>
<p> לכו בנים שמעו לי יראת יהוה אלמדכם׃ <p><br/>
<p> מי האיש החפץ חיים אהב ימים לראות טוב׃ <p><br/>
<p> נצר לשונך מרע ושפתיך מדבר מרמה׃ <p><br/>
<p> סור מרע ועשה טוב בקש שלום ורדפהו׃ <p><br/>
<p> עיני יהוה אל צדיקים ואזניו אל שועתם׃ <p><br/>
<p> פני יהוה בעשי רע להכרית מארץ זכרם׃ <p><br/>
<p> צעקו ויהוה שמע ומכל צרותם הצילם׃ <p><br/>
<p> קרוב יהוה לנשברי לב ואת דכאי רוח יושיע׃ <p><br/>
<p> רבות רעות צדיק ומכלם יצילנו יהוה׃ <p><br/>
<p> שמר כל עצמותיו אחת מהנה לא נשברה׃ <p><br/>
<p> תמותת רשע רעה ושנאי צדיק יאשמו׃ <p><br/>
<p> פודה יהוה נפש עבדיו ולא יאשמו כל החסים בו׃ <p><br/>
<p> לדוד ריבה יהוה את יריבי לחם את לחמי׃ <p><br/>
<p> החזק מגן וצנה וקומה בעזרתי׃ <p><br/>
<p> והרק חנית וסגר לקראת רדפי אמר לנפשי ישעתך אני׃ <p><br/>
<p> יבשו ויכלמו מבקשי נפשי יסגו אחור ויחפרו חשבי רעתי׃ <p><br/>
<p> יהיו כמץ לפני רוח ומלאך יהוה דוחה׃ <p><br/>
<p> יהי דרכם חשך וחלקלקות ומלאך יהוה רדפם׃ <p><br/>
<p> כי חנם טמנו לי שחת רשתם חנם חפרו לנפשי׃ <p><br/>
<p> תבואהו שואה לא ידע ורשתו אשר טמן תלכדו בשואה יפל בה׃ <p><br/>
<p> ונפשי תגיל ביהוה תשיש בישועתו׃ <p><br/>
<p> כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃ <p><br/>
<p> יקומון עדי חמס אשר לא ידעתי ישאלוני׃ <p><br/>
<p> ישלמוני רעה תחת טובה שכול לנפשי׃ <p><br/>
<p> ואני בחלותם לבושי שק עניתי בצום נפשי ותפלתי על חיקי תשוב׃ <p><br/>
<p> כרע כאח לי התהלכתי כאבל אם קדר שחותי׃ <p><br/>
<p> ובצלעי שמחו ונאספו נאספו עלי נכים ולא ידעתי קרעו ולא דמו׃ <p><br/>
<p> בחנפי לעגי מעוג חרק עלי שנימו׃ <p><br/>
<p> אדני כמה תראה השיבה נפשי משאיהם מכפירים יחידתי׃ <p><br/>
<p> אודך בקהל רב בעם עצום אהללך׃ <p><br/>
<p> אל ישמחו לי איבי שקר שנאי חנם יקרצו עין׃ <p><br/>
<p> כי לא שלום ידברו ועל רגעי ארץ דברי מרמות יחשבון׃ <p><br/>
<p> וירחיבו עלי פיהם אמרו האח האח ראתה עינינו׃ <p><br/>
<p> ראיתה יהוה אל תחרש אדני אל תרחק ממני׃ <p><br/>
<p> העירה והקיצה למשפטי אלהי ואדני לריבי׃ <p><br/>
<p> שפטני כצדקך יהוה אלהי ואל ישמחו לי׃ <p><br/>
<p> אל יאמרו בלבם האח נפשנו אל יאמרו בלענוהו׃ <p><br/>
<p> יבשו ויחפרו יחדו שמחי רעתי ילבשו בשת וכלמה המגדילים עלי׃ <p><br/>
<p> ירנו וישמחו חפצי צדקי ויאמרו תמיד יגדל יהוה החפץ שלום עבדו׃ <p><br/>
<p> ולשוני תהגה צדקך כל היום תהלתך׃ <p><br/>
<p> למנצח לעבד יהוה לדוד נאם פשע לרשע בקרב לבי אין פחד אלהים לנגד עיניו׃ <p><br/>
<p> כי החליק אליו בעיניו למצא עונו לשנא׃ <p><br/>
<p> דברי פיו און ומרמה חדל להשכיל להיטיב׃ <p><br/>
<p> און יחשב על משכבו יתיצב על דרך לא טוב רע לא ימאס׃ <p><br/>
<p> יהוה בהשמים חסדך אמונתך עד שחקים׃ <p><br/>
<p> צדקתך כהררי אל משפטך תהום רבה אדם ובהמה תושיע יהוה׃ <p><br/>
<p> מה יקר חסדך אלהים ובני אדם בצל כנפיך יחסיון׃ <p><br/>
<p> ירוין מדשן ביתך ונחל עדניך תשקם׃ <p><br/>
<p> כי עמך מקור חיים באורך נראה אור׃ <p><br/>
<p> משך חסדך לידעיך וצדקתך לישרי לב׃ <p><br/>
<p> אל תבואני רגל גאוה ויד רשעים אל תנדני׃ <p><br/>
<p> שם נפלו פעלי און דחו ולא יכלו קום׃ <p><br/>
<p> לדוד אל תתחר במרעים אל תקנא בעשי עולה׃ <p><br/>
<p> כי כחציר מהרה ימלו וכירק דשא יבולון׃ <p><br/>
<p> בטח ביהוה ועשה טוב שכן ארץ ורעה אמונה׃ <p><br/>
<p> והתענג על יהוה ויתן לך משאלת לבך׃ <p><br/>
<p> גול על יהוה דרכך ובטח עליו והוא יעשה׃ <p><br/>
<p> והוציא כאור צדקך ומשפטך כצהרים׃ <p><br/>
<p> דום ליהוה והתחולל לו אל תתחר במצליח דרכו באיש עשה מזמות׃ <p><br/>
<p> הרף מאף ועזב חמה אל תתחר אך להרע׃ <p><br/>
<p> כי מרעים יכרתון וקוי יהוה המה יירשו ארץ׃ <p><br/>
<p> ועוד מעט ואין רשע והתבוננת על מקומו ואיננו׃ <p><br/>
<p> וענוים יירשו ארץ והתענגו על רב שלום׃ <p><br/>
<p> זמם רשע לצדיק וחרק עליו שניו׃ <p><br/>
<p> אדני ישחק לו כי ראה כי יבא יומו׃ <p><br/>
<p> חרב פתחו רשעים ודרכו קשתם להפיל עני ואביון לטבוח ישרי דרך׃ <p><br/>
<p> חרבם תבוא בלבם וקשתותם תשברנה׃ <p><br/>
<p> טוב מעט לצדיק מהמון רשעים רבים׃ <p><br/>
<p> כי זרועות רשעים תשברנה וסומך צדיקים יהוה׃ <p><br/>
<p> יודע יהוה ימי תמימם ונחלתם לעולם תהיה׃ <p><br/>
<p> לא יבשו בעת רעה ובימי רעבון ישבעו׃ <p><br/>
<p> כי רשעים יאבדו ואיבי יהוה כיקר כרים כלו בעשן כלו׃ <p><br/>
<p> לוה רשע ולא ישלם וצדיק חונן ונותן׃ <p><br/>
<p> כי מברכיו יירשו ארץ ומקלליו יכרתו׃ <p><br/>
<p> מיהוה מצעדי גבר כוננו ודרכו יחפץ׃ <p><br/>
<p> כי יפל לא יוטל כי יהוה סומך ידו׃ <p><br/>
<p> נער הייתי גם זקנתי ולא ראיתי צדיק נעזב וזרעו מבקש לחם׃ <p><br/>
<p> כל היום חונן ומלוה וזרעו לברכה׃ <p><br/>
<p> סור מרע ועשה טוב ושכן לעולם׃ <p><br/>
<p> כי יהוה אהב משפט ולא יעזב את חסידיו לעולם נשמרו וזרע רשעים נכרת׃ <p><br/>
<p> צדיקים יירשו ארץ וישכנו לעד עליה׃ <p><br/>
<p> פי צדיק יהגה חכמה ולשונו תדבר משפט׃ <p><br/>
<p> תורת אלהיו בלבו לא תמעד אשריו׃ <p><br/>
<p> צופה רשע לצדיק ומבקש להמיתו׃ <p><br/>
<p> יהוה לא יעזבנו בידו ולא ירשיענו בהשפטו׃ <p><br/>
<p> קוה אל יהוה ושמר דרכו וירוממך לרשת ארץ בהכרת רשעים תראה׃ <p><br/>
<p> ראיתי רשע עריץ ומתערה כאזרח רענן׃ <p><br/>
<p> ויעבר והנה איננו ואבקשהו ולא נמצא׃ <p><br/>
<p> שמר תם וראה ישר כי אחרית לאיש שלום׃ <p><br/>
<p> ופשעים נשמדו יחדו אחרית רשעים נכרתה׃ <p><br/>
<p> ותשועת צדיקים מיהוה מעוזם בעת צרה׃ <p><br/>
<p> ויעזרם יהוה ויפלטם יפלטם מרשעים ויושיעם כי חסו בו׃ <p><br/>
<p> מזמור לדוד להזכיר יהוה אל בקצפך תוכיחני ובחמתך תיסרני׃ <p><br/>
<p> כי חציך נחתו בי ותנחת עלי ידך׃ <p><br/>
<p> אין מתם בבשרי מפני זעמך אין שלום בעצמי מפני חטאתי׃ <p><br/>
<p> כי עונתי עברו ראשי כמשא כבד יכבדו ממני׃ <p><br/>
<p> הבאישו נמקו חבורתי מפני אולתי׃ <p><br/>
<p> נעויתי שחתי עד מאד כל היום קדר הלכתי׃ <p><br/>
<p> כי כסלי מלאו נקלה ואין מתם בבשרי׃ <p><br/>
<p> נפוגותי ונדכיתי עד מאד שאגתי מנהמת לבי׃ <p><br/>
<p> אדני נגדך כל תאותי ואנחתי ממך לא נסתרה׃ <p><br/>
<p> לבי סחרחר עזבני כחי ואור עיני גם הם אין אתי׃ <p><br/>
<p> אהבי ורעי מנגד נגעי יעמדו וקרובי מרחק עמדו׃ <p><br/>
<p> וינקשו מבקשי נפשי ודרשי רעתי דברו הוות ומרמות כל היום יהגו׃ <p><br/>
<p> ואני כחרש לא אשמע וכאלם לא יפתח פיו׃ <p><br/>
<p> ואהי כאיש אשר לא שמע ואין בפיו תוכחות׃ <p><br/>
<p> כי לך יהוה הוחלתי אתה תענה אדני אלהי׃ <p><br/>
<p> כי אמרתי פן ישמחו לי במוט רגלי עלי הגדילו׃ <p><br/>
<p> כי אני לצלע נכון ומכאובי נגדי תמיד׃ <p><br/>
<p> כי עוני אגיד אדאג מחטאתי׃ <p><br/>
<p> ואיבי חיים עצמו ורבו שנאי שקר׃ <p><br/>
<p> ומשלמי רעה תחת טובה ישטנוני תחת רדופי טוב׃ <p><br/>
<p> אל תעזבני יהוה אלהי אל תרחק ממני׃ <p><br/>
<p> חושה לעזרתי אדני תשועתי׃ <p><br/>
<p> למנצח לידיתון מזמור לדוד אמרתי אשמרה דרכי מחטוא בלשוני אשמרה לפי מחסום בעד רשע לנגדי׃ <p><br/>
<p> נאלמתי דומיה החשיתי מטוב וכאבי נעכר׃ <p><br/>
<p> חם לבי בקרבי בהגיגי תבער אש דברתי בלשוני׃ <p><br/>
<p> הודיעני יהוה קצי ומדת ימי מה היא אדעה מה חדל אני׃ <p><br/>
<p> הנה טפחות נתתה ימי וחלדי כאין נגדך אך כל הבל כל אדם נצב סלה׃ <p><br/>
<p> אך בצלם יתהלך איש אך הבל יהמיון יצבר ולא ידע מי אספם׃ <p><br/>
<p> ועתה מה קויתי אדני תוחלתי לך היא׃ <p><br/>
<p> מכל פשעי הצילני חרפת נבל אל תשימני׃ <p><br/>
<p> נאלמתי לא אפתח פי כי אתה עשית׃ <p><br/>
<p> הסר מעלי נגעך מתגרת ידך אני כליתי׃ <p><br/>
<p> בתוכחות על עון יסרת איש ותמס כעש חמודו אך הבל כל אדם סלה׃ <p><br/>
<p> שמעה תפלתי יהוה ושועתי האזינה אל דמעתי אל תחרש כי גר אנכי עמך תושב ככל אבותי׃ <p><br/>
<p> השע ממני ואבליגה בטרם אלך ואינני׃ <p><br/>
<p> למנצח לדוד מזמור קוה קויתי יהוה ויט אלי וישמע שועתי׃ <p><br/>
<p> ויעלני מבור שאון מטיט היון ויקם על סלע רגלי כונן אשרי׃ <p><br/>
<p> ויתן בפי שיר חדש תהלה לאלהינו יראו רבים וייראו ויבטחו ביהוה׃ <p><br/>
<p> אשרי הגבר אשר שם יהוה מבטחו ולא פנה אל רהבים ושטי כזב׃ <p><br/>
<p> רבות עשית אתה יהוה אלהי נפלאתיך ומחשבתיך אלינו אין ערך אליך אגידה ואדברה עצמו מספר׃ <p><br/>
<p> זבח ומנחה לא חפצת אזנים כרית לי עולה וחטאה לא שאלת׃ <p><br/>
<p> אז אמרתי הנה באתי במגלת ספר כתוב עלי׃ <p><br/>
<p> לעשות רצונך אלהי חפצתי ותורתך בתוך מעי׃ <p><br/>
<p> בשרתי צדק בקהל רב הנה שפתי לא אכלא יהוה אתה ידעת׃ <p><br/>
<p> צדקתך לא כסיתי בתוך לבי אמונתך ותשועתך אמרתי לא כחדתי חסדך ואמתך לקהל רב׃ <p><br/>
<p> אתה יהוה לא תכלא רחמיך ממני חסדך ואמתך תמיד יצרוני׃ <p><br/>
<p> כי אפפו עלי רעות עד אין מספר השיגוני עונתי ולא יכלתי לראות עצמו משערות ראשי ולבי עזבני׃ <p><br/>
<p> רצה יהוה להצילני יהוה לעזרתי חושה׃ <p><br/>
<p> יבשו ויחפרו יחד מבקשי נפשי לספותה יסגו אחור ויכלמו חפצי רעתי׃ <p><br/>
<p> ישמו על עקב בשתם האמרים לי האח האח׃ <p><br/>
<p> ישישו וישמחו בך כל מבקשיך יאמרו תמיד יגדל יהוה אהבי תשועתך׃ <p><br/>
<p> ואני עני ואביון אדני יחשב לי עזרתי ומפלטי אתה אלהי אל תאחר׃ <p><br/>
<p> למנצח מזמור לדוד אשרי משכיל אל דל ביום רעה ימלטהו יהוה׃ <p><br/>
<p> יהוה ישמרהו ויחיהו יאשר בארץ ואל תתנהו בנפש איביו׃ <p><br/>
<p> יהוה יסעדנו על ערש דוי כל משכבו הפכת בחליו׃ <p><br/>
<p> אני אמרתי יהוה חנני רפאה נפשי כי חטאתי לך׃ <p><br/>
<p> אויבי יאמרו רע לי מתי ימות ואבד שמו׃ <p><br/>
<p> ואם בא לראות שוא ידבר לבו יקבץ און לו יצא לחוץ ידבר׃ <p><br/>
<p> יחד עלי יתלחשו כל שנאי עלי יחשבו רעה לי׃ <p><br/>
<p> דבר בליעל יצוק בו ואשר שכב לא יוסיף לקום׃ <p><br/>
<p> גם איש שלומי אשר בטחתי בו אוכל לחמי הגדיל עלי עקב׃ <p><br/>
<p> ואתה יהוה חנני והקימני ואשלמה להם׃ <p><br/>
<p> בזאת ידעתי כי חפצת בי כי לא יריע איבי עלי׃ <p><br/>
<p> ואני בתמי תמכת בי ותציבני לפניך לעולם׃ <p><br/>
<p> ברוך יהוה אלהי ישראל מהעולם ועד העולם אמן ואמן׃ <p><br/>
<p> למנצח משכיל לבני קרח כאיל תערג על אפיקי מים כן נפשי תערג אליך אלהים׃ <p><br/>
<p> צמאה נפשי לאלהים לאל חי מתי אבוא ואראה פני אלהים׃ <p><br/>
<p> היתה לי דמעתי לחם יומם ולילה באמר אלי כל היום איה אלהיך׃ <p><br/>
<p> אלה אזכרה ואשפכה עלי נפשי כי אעבר בסך אדדם עד בית אלהים בקול רנה ותודה המון חוגג׃ <p><br/>
<p> מה תשתוחחי נפשי ותהמי עלי הוחילי לאלהים כי עוד אודנו ישועות פניו׃ <p><br/>
<p> אלהי עלי נפשי תשתוחח על כן אזכרך מארץ ירדן וחרמונים מהר מצער׃ <p><br/>
<p> תהום אל תהום קורא לקול צנוריך כל משבריך וגליך עלי עברו׃ <p><br/>
<p> יומם יצוה יהוה חסדו ובלילה שירה עמי תפלה לאל חיי׃ <p><br/>
<p> אומרה לאל סלעי למה שכחתני למה קדר אלך בלחץ אויב׃ <p><br/>
<p> ברצח בעצמותי חרפוני צוררי באמרם אלי כל היום איה אלהיך׃ <p><br/>
<p> מה תשתוחחי נפשי ומה תהמי עלי הוחילי לאלהים כי עוד אודנו ישועת פני ואלהי׃ <p><br/>
<p> שפטני אלהים וריבה ריבי מגוי לא חסיד מאיש מרמה ועולה תפלטני׃ <p><br/>
<p> כי אתה אלהי מעוזי למה זנחתני למה קדר אתהלך בלחץ אויב׃ <p><br/>
<p> שלח אורך ואמתך המה ינחוני יביאוני אל הר קדשך ואל משכנותיך׃ <p><br/>
<p> ואבואה אל מזבח אלהים אל אל שמחת גילי ואודך בכנור אלהים אלהי׃ <p><br/>
<p> מה תשתוחחי נפשי ומה תהמי עלי הוחילי לאלהים כי עוד אודנו ישועת פני ואלהי׃ <p><br/>
<p> למנצח לבני קרח משכיל אלהים באזנינו שמענו אבותינו ספרו לנו פעל פעלת בימיהם בימי קדם׃ <p><br/>
<p> אתה ידך גוים הורשת ותטעם תרע לאמים ותשלחם׃ <p><br/>
<p> כי לא בחרבם ירשו ארץ וזרועם לא הושיעה למו כי ימינך וזרועך ואור פניך כי רציתם׃ <p><br/>
<p> אתה הוא מלכי אלהים צוה ישועות יעקב׃ <p><br/>
<p> בך צרינו ננגח בשמך נבוס קמינו׃ <p><br/>
<p> כי לא בקשתי אבטח וחרבי לא תושיעני׃ <p><br/>
<p> כי הושעתנו מצרינו ומשנאינו הבישות׃ <p><br/>
<p> באלהים הללנו כל היום ושמך לעולם נודה סלה׃ <p><br/>
<p> אף זנחת ותכלימנו ולא תצא בצבאותינו׃ <p><br/>
<p> תשיבנו אחור מני צר ומשנאינו שסו למו׃ <p><br/>
<p> תתננו כצאן מאכל ובגוים זריתנו׃ <p><br/>
<p> תמכר עמך בלא הון ולא רבית במחיריהם׃ <p><br/>
<p> תשימנו חרפה לשכנינו לעג וקלס לסביבותינו׃ <p><br/>
<p> תשימנו משל בגוים מנוד ראש בל אמים׃ <p><br/>
<p> כל היום כלמתי נגדי ובשת פני כסתני׃ <p><br/>
<p> מקול מחרף ומגדף מפני אויב ומתנקם׃ <p><br/>
<p> כל זאת באתנו ולא שכחנוך ולא שקרנו בבריתך׃ <p><br/>
<p> לא נסוג אחור לבנו ותט אשרינו מני ארחך׃ <p><br/>
<p> כי דכיתנו במקום תנים ותכס עלינו בצלמות׃ <p><br/>
<p> אם שכחנו שם אלהינו ונפרש כפינו לאל זר׃ <p><br/>
<p> הלא אלהים יחקר זאת כי הוא ידע תעלמות לב׃ <p><br/>
<p> כי עליך הרגנו כל היום נחשבנו כצאן טבחה׃ <p><br/>
<p> עורה למה תישן אדני הקיצה אל תזנח לנצח׃ <p><br/>
<p> למה פניך תסתיר תשכח ענינו ולחצנו׃ <p><br/>
<p> כי שחה לעפר נפשנו דבקה לארץ בטננו׃ <p><br/>
<p> קומה עזרתה לנו ופדנו למען חסדך׃ <p><br/>
<p> למנצח על ששנים לבני קרח משכיל שיר ידידת רחש לבי דבר טוב אמר אני מעשי למלך לשוני עט סופר מהיר׃ <p><br/>
<p> יפיפית מבני אדם הוצק חן בשפתותיך על כן ברכך אלהים לעולם׃ <p><br/>
<p> חגור חרבך על ירך גבור הודך והדרך׃ <p><br/>
<p> והדרך צלח רכב על דבר אמת וענוה צדק ותורך נוראות ימינך׃ <p><br/>
<p> חציך שנונים עמים תחתיך יפלו בלב אויבי המלך׃ <p><br/>
<p> כסאך אלהים עולם ועד שבט מישר שבט מלכותך׃ <p><br/>
<p> אהבת צדק ותשנא רשע על כן משחך אלהים אלהיך שמן ששון מחבריך׃ <p><br/>
<p> מר ואהלות קציעות כל בגדתיך מן היכלי שן מני שמחוך׃ <p><br/>
<p> בנות מלכים ביקרותיך נצבה שגל לימינך בכתם אופיר׃ <p><br/>
<p> שמעי בת וראי והטי אזנך ושכחי עמך ובית אביך׃ <p><br/>
<p> ויתאו המלך יפיך כי הוא אדניך והשתחוי לו׃ <p><br/>
<p> ובת צר במנחה פניך יחלו עשירי עם׃ <p><br/>
<p> כל כבודה בת מלך פנימה ממשבצות זהב לבושה׃ <p><br/>
<p> לרקמות תובל למלך בתולות אחריה רעותיה מובאות לך׃ <p><br/>
<p> תובלנה בשמחת וגיל תבאינה בהיכל מלך׃ <p><br/>
<p> תחת אבתיך יהיו בניך תשיתמו לשרים בכל הארץ׃ <p><br/>
<p> אזכירה שמך בכל דר ודר על כן עמים יהודך לעלם ועד׃ <p><br/>
<p> למנצח לבני קרח על עלמות שיר אלהים לנו מחסה ועז עזרה בצרות נמצא מאד׃ <p><br/>
<p> על כן לא נירא בהמיר ארץ ובמוט הרים בלב ימים׃ <p><br/>
<p> יהמו יחמרו מימיו ירעשו הרים בגאותו סלה׃ <p><br/>
<p> נהר פלגיו ישמחו עיר אלהים קדש משכני עליון׃ <p><br/>
<p> אלהים בקרבה בל תמוט יעזרה אלהים לפנות בקר׃ <p><br/>
<p> המו גוים מטו ממלכות נתן בקולו תמוג ארץ׃ <p><br/>
<p> יהוה צבאות עמנו משגב לנו אלהי יעקב סלה׃ <p><br/>
<p> לכו חזו מפעלות יהוה אשר שם שמות בארץ׃ <p><br/>
<p> משבית מלחמות עד קצה הארץ קשת ישבר וקצץ חנית עגלות ישרף באש׃ <p><br/>
<p> הרפו ודעו כי אנכי אלהים ארום בגוים ארום בארץ׃ <p><br/>
<p> יהוה צבאות עמנו משגב לנו אלהי יעקב סלה׃ <p><br/>
<p> למנצח לבני קרח מזמור כל העמים תקעו כף הריעו לאלהים בקול רנה׃ <p><br/>
<p> כי יהוה עליון נורא מלך גדול על כל הארץ׃ <p><br/>
<p> ידבר עמים תחתינו ולאמים תחת רגלינו׃ <p><br/>
<p> יבחר לנו את נחלתנו את גאון יעקב אשר אהב סלה׃ <p><br/>
<p> עלה אלהים בתרועה יהוה בקול שופר׃ <p><br/>
<p> זמרו אלהים זמרו זמרו למלכנו זמרו׃ <p><br/>
<p> כי מלך כל הארץ אלהים זמרו משכיל׃ <p><br/>
<p> מלך אלהים על גוים אלהים ישב על כסא קדשו׃ <p><br/>
<p> נדיבי עמים נאספו עם אלהי אברהם כי לאלהים מגני ארץ מאד נעלה׃ <p><br/>
<p> שיר מזמור לבני קרח גדול יהוה ומהלל מאד בעיר אלהינו הר קדשו׃ <p><br/>
<p> יפה נוף משוש כל הארץ הר ציון ירכתי צפון קרית מלך רב׃ <p><br/>
<p> אלהים בארמנותיה נודע למשגב׃ <p><br/>
<p> כי הנה המלכים נועדו עברו יחדו׃ <p><br/>
<p> המה ראו כן תמהו נבהלו נחפזו׃ <p><br/>
<p> רעדה אחזתם שם חיל כיולדה׃ <p><br/>
<p> ברוח קדים תשבר אניות תרשיש׃ <p><br/>
<p> כאשר שמענו כן ראינו בעיר יהוה צבאות בעיר אלהינו אלהים יכוננה עד עולם סלה׃ <p><br/>
<p> דמינו אלהים חסדך בקרב היכלך׃ <p><br/>
<p> כשמך אלהים כן תהלתך על קצוי ארץ צדק מלאה ימינך׃ <p><br/>
<p> ישמח הר ציון תגלנה בנות יהודה למען משפטיך׃ <p><br/>
<p> סבו ציון והקיפוה ספרו מגדליה׃ <p><br/>
<p> שיתו לבכם לחילה פסגו ארמנותיה למען תספרו לדור אחרון׃ <p><br/>
<p> כי זה אלהים אלהינו עולם ועד הוא ינהגנו על מות׃ <p><br/>
<p> למנצח לבני קרח מזמור שמעו זאת כל העמים האזינו כל ישבי חלד׃ <p><br/>
<p> גם בני אדם גם בני איש יחד עשיר ואביון׃ <p><br/>
<p> פי ידבר חכמות והגות לבי תבונות׃ <p><br/>
<p> אטה למשל אזני אפתח בכנור חידתי׃ <p><br/>
<p> למה אירא בימי רע עון עקבי יסובני׃ <p><br/>
<p> הבטחים על חילם וברב עשרם יתהללו׃ <p><br/>
<p> אח לא פדה יפדה איש לא יתן לאלהים כפרו׃ <p><br/>
<p> ויקר פדיון נפשם וחדל לעולם׃ <p><br/>
<p> ויחי עוד לנצח לא יראה השחת׃ <p><br/>
<p> כי יראה חכמים ימותו יחד כסיל ובער יאבדו ועזבו לאחרים חילם׃ <p><br/>
<p> קרבם בתימו לעולם משכנתם לדר ודר קראו בשמותם עלי אדמות׃ <p><br/>
<p> ואדם ביקר בל ילין נמשל כבהמות נדמו׃ <p><br/>
<p> זה דרכם כסל למו ואחריהם בפיהם ירצו סלה׃ <p><br/>
<p> כצאן לשאול שתו מות ירעם וירדו בם ישרים לבקר וצירם לבלות שאול מזבל לו׃ <p><br/>
<p> אך אלהים יפדה נפשי מיד שאול כי יקחני סלה׃ <p><br/>
<p> אל תירא כי יעשר איש כי ירבה כבוד ביתו׃ <p><br/>
<p> כי לא במותו יקח הכל לא ירד אחריו כבודו׃ <p><br/>
<p> כי נפשו בחייו יברך ויודך כי תיטיב לך׃ <p><br/>
<p> תבוא עד דור אבותיו עד נצח לא יראו אור׃ <p><br/>
<p> אדם ביקר ולא יבין נמשל כבהמות נדמו׃ <p><br/>
<p> מזמור לאסף אל אלהים יהוה דבר ויקרא ארץ ממזרח שמש עד מבאו׃ <p><br/>
<p> מציון מכלל יפי אלהים הופיע׃ <p><br/>
<p> יבא אלהינו ואל יחרש אש לפניו תאכל וסביביו נשערה מאד׃ <p><br/>
<p> יקרא אל השמים מעל ואל הארץ לדין עמו׃ <p><br/>
<p> אספו לי חסידי כרתי בריתי עלי זבח׃ <p><br/>
<p> ויגידו שמים צדקו כי אלהים שפט הוא סלה׃ <p><br/>
<p> שמעה עמי ואדברה ישראל ואעידה בך אלהים אלהיך אנכי׃ <p><br/>
<p> לא על זבחיך אוכיחך ועולתיך לנגדי תמיד׃ <p><br/>
<p> לא אקח מביתך פר ממכלאתיך עתודים׃ <p><br/>
<p> כי לי כל חיתו יער בהמות בהררי אלף׃ <p><br/>
<p> ידעתי כל עוף הרים וזיז שדי עמדי׃ <p><br/>
<p> אם ארעב לא אמר לך כי לי תבל ומלאה׃ <p><br/>
<p> האוכל בשר אבירים ודם עתודים אשתה׃ <p><br/>
<p> זבח לאלהים תודה ושלם לעליון נדריך׃ <p><br/>
<p> וקראני ביום צרה אחלצך ותכבדני׃ <p><br/>
<p> ולרשע אמר אלהים מה לך לספר חקי ותשא בריתי עלי פיך׃ <p><br/>
<p> ואתה שנאת מוסר ותשלך דברי אחריך׃ <p><br/>
<p> אם ראית גנב ותרץ עמו ועם מנאפים חלקך׃ <p><br/>
<p> פיך שלחת ברעה ולשונך תצמיד מרמה׃ <p><br/>
<p> תשב באחיך תדבר בבן אמך תתן דפי׃ <p><br/>
<p> אלה עשית והחרשתי דמית היות אהיה כמוך אוכיחך ואערכה לעיניך׃ <p><br/>
<p> בינו נא זאת שכחי אלוה פן אטרף ואין מציל׃ <p><br/>
<p> זבח תודה יכבדנני ושם דרך אראנו בישע אלהים׃ <p><br/>
<p> למנצח מזמור לדוד בבוא אליו נתן הנביא כאשר בא אל בת שבע חנני אלהים כחסדך כרב רחמיך מחה פשעי׃ <p><br/>
<p> הרבה כבסני מעוני ומחטאתי טהרני׃ <p><br/>
<p> כי פשעי אני אדע וחטאתי נגדי תמיד׃ <p><br/>
<p> לך לבדך חטאתי והרע בעיניך עשיתי למען תצדק בדברך תזכה בשפטך׃ <p><br/>
<p> הן בעוון חוללתי ובחטא יחמתני אמי׃ <p><br/>
<p> הן אמת חפצת בטחות ובסתם חכמה תודיעני׃ <p><br/>
<p> תחטאני באזוב ואטהר תכבסני ומשלג אלבין׃ <p><br/>
<p> תשמיעני ששון ושמחה תגלנה עצמות דכית׃ <p><br/>
<p> הסתר פניך מחטאי וכל עונתי מחה׃ <p><br/>
<p> לב טהור ברא לי אלהים ורוח נכון חדש בקרבי׃ <p><br/>
<p> אל תשליכני מלפניך ורוח קדשך אל תקח ממני׃ <p><br/>
<p> השיבה לי ששון ישעך ורוח נדיבה תסמכני׃ <p><br/>
<p> אלמדה פשעים דרכיך וחטאים אליך ישובו׃ <p><br/>
<p> הצילני מדמים אלהים אלהי תשועתי תרנן לשוני צדקתך׃ <p><br/>
<p> אדני שפתי תפתח ופי יגיד תהלתך׃ <p><br/>
<p> כי לא תחפץ זבח ואתנה עולה לא תרצה׃ <p><br/>
<p> זבחי אלהים רוח נשברה לב נשבר ונדכה אלהים לא תבזה׃ <p><br/>
<p> היטיבה ברצונך את ציון תבנה חומות ירושלם׃ <p><br/>
<p> אז תחפץ זבחי צדק עולה וכליל אז יעלו על מזבחך פרים׃ <p><br/>
<p> למנצח משכיל לדוד בבוא דואג האדמי ויגד לשאול ויאמר לו בא דוד אל בית אחימלך מה תתהלל ברעה הגבור חסד אל כל היום׃ <p><br/>
<p> הוות תחשב לשונך כתער מלטש עשה רמיה׃ <p><br/>
<p> אהבת רע מטוב שקר מדבר צדק סלה׃ <p><br/>
<p> אהבת כל דברי בלע לשון מרמה׃ <p><br/>
<p> גם אל יתצך לנצח יחתך ויסחך מאהל ושרשך מארץ חיים סלה׃ <p><br/>
<p> ויראו צדיקים וייראו ועליו ישחקו׃ <p><br/>
<p> הנה הגבר לא ישים אלהים מעוזו ויבטח ברב עשרו יעז בהותו׃ <p><br/>
<p> ואני כזית רענן בבית אלהים בטחתי בחסד אלהים עולם ועד׃ <p><br/>
<p> אודך לעולם כי עשית ואקוה שמך כי טוב נגד חסידיך׃ <p><br/>
<p> למנצח על מחלת משכיל לדוד אמר נבל בלבו אין אלהים השחיתו והתעיבו עול אין עשה טוב׃ <p><br/>
<p> אלהים משמים השקיף על בני אדם לראות היש משכיל דרש את אלהים׃ <p><br/>
<p> כלו סג יחדו נאלחו אין עשה טוב אין גם אחד׃ <p><br/>
<p> הלא ידעו פעלי און אכלי עמי אכלו לחם אלהים לא קראו׃ <p><br/>
<p> שם פחדו פחד לא היה פחד כי אלהים פזר עצמות חנך הבשתה כי אלהים מאסם׃ <p><br/>
<p> מי יתן מציון ישעות ישראל בשוב אלהים שבות עמו יגל יעקב ישמח ישראל׃ <p><br/>
<p> למנצח בנגינת משכיל לדוד בבוא הזיפים ויאמרו לשאול הלא דוד מסתתר עמנו אלהים בשמך הושיעני ובגבורתך תדינני׃ <p><br/>
<p> אלהים שמע תפלתי האזינה לאמרי פי׃ <p><br/>
<p> כי זרים קמו עלי ועריצים בקשו נפשי לא שמו אלהים לנגדם סלה׃ <p><br/>
<p> הנה אלהים עזר לי אדני בסמכי נפשי׃ <p><br/>
<p> ישוב הרע לשררי באמתך הצמיתם׃ <p><br/>
<p> בנדבה אזבחה לך אודה שמך יהוה כי טוב׃ <p><br/>
<p> כי מכל צרה הצילני ובאיבי ראתה עיני׃ <p><br/>
<p> למנצח בנגינת משכיל לדוד האזינה אלהים תפלתי ואל תתעלם מתחנתי׃ <p><br/>
<p> הקשיבה לי וענני אריד בשיחי ואהימה׃ <p><br/>
<p> מקול אויב מפני עקת רשע כי ימיטו עלי און ובאף ישטמוני׃ <p><br/>
<p> לבי יחיל בקרבי ואימות מות נפלו עלי׃ <p><br/>
<p> יראה ורעד יבא בי ותכסני פלצות׃ <p><br/>
<p> ואמר מי יתן לי אבר כיונה אעופה ואשכנה׃ <p><br/>
<p> הנה ארחיק נדד אלין במדבר סלה׃ <p><br/>
<p> אחישה מפלט לי מרוח סעה מסער׃ <p><br/>
<p> בלע אדני פלג לשונם כי ראיתי חמס וריב בעיר׃ <p><br/>
<p> יומם ולילה יסובבה על חומתיה ואון ועמל בקרבה׃ <p><br/>
<p> הוות בקרבה ולא ימיש מרחבה תך ומרמה׃ <p><br/>
<p> כי לא אויב יחרפני ואשא לא משנאי עלי הגדיל ואסתר ממנו׃ <p><br/>
<p> ואתה אנוש כערכי אלופי ומידעי׃ <p><br/>
<p> אשר יחדו נמתיק סוד בבית אלהים נהלך ברגש׃ <p><br/>
<p> ישימות עלימו ירדו שאול חיים כי רעות במגורם בקרבם׃ <p><br/>
<p> אני אל אלהים אקרא ויהוה יושיעני׃ <p><br/>
<p> ערב ובקר וצהרים אשיחה ואהמה וישמע קולי׃ <p><br/>
<p> פדה בשלום נפשי מקרב לי כי ברבים היו עמדי׃ <p><br/>
<p> ישמע אל ויענם וישב קדם סלה אשר אין חליפות למו ולא יראו אלהים׃ <p><br/>
<p> שלח ידיו בשלמיו חלל בריתו׃ <p><br/>
<p> חלקו מחמאת פיו וקרב לבו רכו דבריו משמן והמה פתחות׃ <p><br/>
<p> השלך על יהוה יהבך והוא יכלכלך לא יתן לעולם מוט לצדיק׃ <p><br/>
<p> ואתה אלהים תורדם לבאר שחת אנשי דמים ומרמה לא יחצו ימיהם ואני אבטח בך׃ <p><br/>
<p> למנצח על יונת אלם רחקים לדוד מכתם באחז אתו פלשתים בגת חנני אלהים כי שאפני אנוש כל היום לחם ילחצני׃ <p><br/>
<p> שאפו שוררי כל היום כי רבים לחמים לי מרום׃ <p><br/>
<p> יום אירא אני אליך אבטח׃ <p><br/>
<p> באלהים אהלל דברו באלהים בטחתי לא אירא מה יעשה בשר לי׃ <p><br/>
<p> כל היום דברי יעצבו עלי כל מחשבתם לרע׃ <p><br/>
<p> יגורו יצפינו המה עקבי ישמרו כאשר קוו נפשי׃ <p><br/>
<p> על און פלט למו באף עמים הורד אלהים׃ <p><br/>
<p> נדי ספרתה אתה שימה דמעתי בנאדך הלא בספרתך׃ <p><br/>
<p> אז ישובו אויבי אחור ביום אקרא זה ידעתי כי אלהים לי׃ <p><br/>
<p> באלהים אהלל דבר ביהוה אהלל דבר׃ <p><br/>
<p> באלהים בטחתי לא אירא מה יעשה אדם לי׃ <p><br/>
<p> עלי אלהים נדריך אשלם תודת לך׃ <p><br/>
<p> כי הצלת נפשי ממות הלא רגלי מדחי להתהלך לפני אלהים באור החיים׃ <p><br/>
<p> למנצח אל תשחת לדוד מכתם בברחו מפני שאול במערה חנני אלהים חנני כי בך חסיה נפשי ובצל כנפיך אחסה עד יעבר הוות׃ <p><br/>
<p> אקרא לאלהים עליון לאל גמר עלי׃ <p><br/>
<p> ישלח משמים ויושיעני חרף שאפי סלה ישלח אלהים חסדו ואמתו׃ <p><br/>
<p> נפשי בתוך לבאם אשכבה להטים בני אדם שניהם חנית וחצים ולשונם חרב חדה׃ <p><br/>
<p> רומה על השמים אלהים על כל הארץ כבודך׃ <p><br/>
<p> רשת הכינו לפעמי כפף נפשי כרו לפני שיחה נפלו בתוכה סלה׃ <p><br/>
<p> נכון לבי אלהים נכון לבי אשירה ואזמרה׃ <p><br/>
<p> עורה כבודי עורה הנבל וכנור אעירה שחר׃ <p><br/>
<p> אודך בעמים אדני אזמרך בל אמים׃ <p><br/>
<p> כי גדל עד שמים חסדך ועד שחקים אמתך׃ <p><br/>
<p> רומה על שמים אלהים על כל הארץ כבודך׃ <p><br/>
<p> למנצח אל תשחת לדוד מכתם האמנם אלם צדק תדברון מישרים תשפטו בני אדם׃ <p><br/>
<p> אף בלב עולת תפעלון בארץ חמס ידיכם תפלסון׃ <p><br/>
<p> זרו רשעים מרחם תעו מבטן דברי כזב׃ <p><br/>
<p> חמת למו כדמות חמת נחש כמו פתן חרש יאטם אזנו׃ <p><br/>
<p> אשר לא ישמע לקול מלחשים חובר חברים מחכם׃ <p><br/>
<p> אלהים הרס שנימו בפימו מלתעות כפירים נתץ יהוה׃ <p><br/>
<p> ימאסו כמו מים יתהלכו למו ידרך חצו כמו יתמללו׃ <p><br/>
<p> כמו שבלול תמס יהלך נפל אשת בל חזו שמש׃ <p><br/>
<p> בטרם יבינו סירתיכם אטד כמו חי כמו חרון ישערנו׃ <p><br/>
<p> ישמח צדיק כי חזה נקם פעמיו ירחץ בדם הרשע׃ <p><br/>
<p> ויאמר אדם אך פרי לצדיק אך יש אלהים שפטים בארץ׃ <p><br/>
<p> למנצח אל תשחת לדוד מכתם בשלח שאול וישמרו את הבית להמיתו הצילני מאיבי אלהי ממתקוממי תשגבני׃ <p><br/>
<p> הצילני מפעלי און ומאנשי דמים הושיעני׃ <p><br/>
<p> כי הנה ארבו לנפשי יגורו עלי עזים לא פשעי ולא חטאתי יהוה׃ <p><br/>
<p> בלי עון ירוצון ויכוננו עורה לקראתי וראה׃ <p><br/>
<p> ואתה יהוה אלהים צבאות אלהי ישראל הקיצה לפקד כל הגוים אל תחן כל בגדי און סלה׃ <p><br/>
<p> ישובו לערב יהמו ככלב ויסובבו עיר׃ <p><br/>
<p> הנה יביעון בפיהם חרבות בשפתותיהם כי מי שמע׃ <p><br/>
<p> ואתה יהוה תשחק למו תלעג לכל גוים׃ <p><br/>
<p> עזו אליך אשמרה כי אלהים משגבי׃ <p><br/>
<p> אלהי חסדו יקדמני אלהים יראני בשררי׃ <p><br/>
<p> אל תהרגם פן ישכחו עמי הניעמו בחילך והורידמו מגננו אדני׃ <p><br/>
<p> חטאת פימו דבר שפתימו וילכדו בגאונם ומאלה ומכחש יספרו׃ <p><br/>
<p> כלה בחמה כלה ואינמו וידעו כי אלהים משל ביעקב לאפסי הארץ סלה׃ <p><br/>
<p> וישובו לערב יהמו ככלב ויסובבו עיר׃ <p><br/>
<p> המה ינועון לאכל אם לא ישבעו וילינו׃ <p><br/>
<p> ואני אשיר עזך וארנן לבקר חסדך כי היית משגב לי ומנוס ביום צר לי׃ <p><br/>
<p> עזי אליך אזמרה כי אלהים משגבי אלהי חסדי׃ <p><br/>
<p> למנצח על שושן עדות מכתם לדוד ללמד בהצותו את ארם נהרים ואת ארם צובה וישב יואב ויך את אדום בגיא מלח שנים עשר אלף אלהים זנחתנו פרצתנו אנפת תשובב לנו׃ <p><br/>
<p> הרעשתה ארץ פצמתה רפה שבריה כי מטה׃ <p><br/>
<p> הראיתה עמך קשה השקיתנו יין תרעלה׃ <p><br/>
<p> נתתה ליראיך נס להתנוסס מפני קשט סלה׃ <p><br/>
<p> למען יחלצון ידידיך הושיעה ימינך ועננו׃ <p><br/>
<p> אלהים דבר בקדשו אעלזה אחלקה שכם ועמק סכות אמדד׃ <p><br/>
<p> לי גלעד ולי מנשה ואפרים מעוז ראשי יהודה מחקקי׃ <p><br/>
<p> מואב סיר רחצי על אדום אשליך נעלי עלי פלשת התרעעי׃ <p><br/>
<p> מי יבלני עיר מצור מי נחני עד אדום׃ <p><br/>
<p> הלא אתה אלהים זנחתנו ולא תצא אלהים בצבאותינו׃ <p><br/>
<p> הבה לנו עזרת מצר ושוא תשועת אדם׃ <p><br/>
<p> באלהים נעשה חיל והוא יבוס צרינו׃ <p><br/>
<p> למנצח על נגינת לדוד שמעה אלהים רנתי הקשיבה תפלתי׃ <p><br/>
<p> מקצה הארץ אליך אקרא בעטף לבי בצור ירום ממני תנחני׃ <p><br/>
<p> כי היית מחסה לי מגדל עז מפני אויב׃ <p><br/>
<p> אגורה באהלך עולמים אחסה בסתר כנפיך סלה׃ <p><br/>
<p> כי אתה אלהים שמעת לנדרי נתת ירשת יראי שמך׃ <p><br/>
<p> ימים על ימי מלך תוסיף שנותיו כמו דר ודר׃ <p><br/>
<p> ישב עולם לפני אלהים חסד ואמת מן ינצרהו׃ <p><br/>
<p> כן אזמרה שמך לעד לשלמי נדרי יום יום׃ <p><br/>
<p> למנצח על ידותון מזמור לדוד אך אל אלהים דומיה נפשי ממנו ישועתי׃ <p><br/>
<p> אך הוא צורי וישועתי משגבי לא אמוט רבה׃ <p><br/>
<p> עד אנה תהותתו על איש תרצחו כלכם כקיר נטוי גדר הדחויה׃ <p><br/>
<p> אך משאתו יעצו להדיח ירצו כזב בפיו יברכו ובקרבם יקללו סלה׃ <p><br/>
<p> אך לאלהים דומי נפשי כי ממנו תקותי׃ <p><br/>
<p> אך הוא צורי וישועתי משגבי לא אמוט׃ <p><br/>
<p> על אלהים ישעי וכבודי צור עזי מחסי באלהים׃ <p><br/>
<p> בטחו בו בכל עת עם שפכו לפניו לבבכם אלהים מחסה לנו סלה׃ <p><br/>
<p> אך הבל בני אדם כזב בני איש במאזנים לעלות המה מהבל יחד׃ <p><br/>
<p> אל תבטחו בעשק ובגזל אל תהבלו חיל כי ינוב אל תשיתו לב׃ <p><br/>
<p> אחת דבר אלהים שתים זו שמעתי כי עז לאלהים׃ <p><br/>
<p> ולך אדני חסד כי אתה תשלם לאיש כמעשהו׃ <p><br/>
<p> מזמור לדוד בהיותו במדבר יהודה אלהים אלי אתה אשחרך צמאה לך נפשי כמה לך בשרי בארץ ציה ועיף בלי מים׃ <p><br/>
<p> כן בקדש חזיתיך לראות עזך וכבודך׃ <p><br/>
<p> כי טוב חסדך מחיים שפתי ישבחונך׃ <p><br/>
<p> כן אברכך בחיי בשמך אשא כפי׃ <p><br/>
<p> כמו חלב ודשן תשבע נפשי ושפתי רננות יהלל פי׃ <p><br/>
<p> אם זכרתיך על יצועי באשמרות אהגה בך׃ <p><br/>
<p> כי היית עזרתה לי ובצל כנפיך ארנן׃ <p><br/>
<p> דבקה נפשי אחריך בי תמכה ימינך׃ <p><br/>
<p> והמה לשואה יבקשו נפשי יבאו בתחתיות הארץ׃ <p><br/>
<p> יגירהו על ידי חרב מנת שעלים יהיו׃ <p><br/>
<p> והמלך ישמח באלהים יתהלל כל הנשבע בו כי יסכר פי דוברי שקר׃ <p><br/>
<p> למנצח מזמור לדוד שמע אלהים קולי בשיחי מפחד אויב תצר חיי׃ <p><br/>
<p> תסתירני מסוד מרעים מרגשת פעלי און׃ <p><br/>
<p> אשר שננו כחרב לשונם דרכו חצם דבר מר׃ <p><br/>
<p> לירות במסתרים תם פתאם ירהו ולא ייראו׃ <p><br/>
<p> יחזקו למו דבר רע יספרו לטמון מוקשים אמרו מי יראה למו׃ <p><br/>
<p> יחפשו עולת תמנו חפש מחפש וקרב איש ולב עמק׃ <p><br/>
<p> וירם אלהים חץ פתאום היו מכותם׃ <p><br/>
<p> ויכשילוהו עלימו לשונם יתנדדו כל ראה בם׃ <p><br/>
<p> וייראו כל אדם ויגידו פעל אלהים ומעשהו השכילו׃ <p><br/>
<p> ישמח צדיק ביהוה וחסה בו ויתהללו כל ישרי לב׃ <p><br/>
<p> למנצח מזמור לדוד שיר לך דמיה תהלה אלהים בציון ולך ישלם נדר׃ <p><br/>
<p> שמע תפלה עדיך כל בשר יבאו׃ <p><br/>
<p> דברי עונת גברו מני פשעינו אתה תכפרם׃ <p><br/>
<p> אשרי תבחר ותקרב ישכן חצריך נשבעה בטוב ביתך קדש היכלך׃ <p><br/>
<p> נוראות בצדק תעננו אלהי ישענו מבטח כל קצוי ארץ וים רחקים׃ <p><br/>
<p> מכין הרים בכחו נאזר בגבורה׃ <p><br/>
<p> משביח שאון ימים שאון גליהם והמון לאמים׃ <p><br/>
<p> וייראו ישבי קצות מאותתיך מוצאי בקר וערב תרנין׃ <p><br/>
<p> פקדת הארץ ותשקקה רבת תעשרנה פלג אלהים מלא מים תכין דגנם כי כן תכינה׃ <p><br/>
<p> תלמיה רוה נחת גדודיה ברביבים תמגגנה צמחה תברך׃ <p><br/>
<p> עטרת שנת טובתך ומעגליך ירעפון דשן׃ <p><br/>
<p> ירעפו נאות מדבר וגיל גבעות תחגרנה׃ <p><br/>
<p> לבשו כרים הצאן ועמקים יעטפו בר יתרועעו אף ישירו׃ <p><br/>
<p> למנצח שיר מזמור הריעו לאלהים כל הארץ׃ <p><br/>
<p> זמרו כבוד שמו שימו כבוד תהלתו׃ <p><br/>
<p> אמרו לאלהים מה נורא מעשיך ברב עזך יכחשו לך איביך׃ <p><br/>
<p> כל הארץ ישתחוו לך ויזמרו לך יזמרו שמך סלה׃ <p><br/>
<p> לכו וראו מפעלות אלהים נורא עלילה על בני אדם׃ <p><br/>
<p> הפך ים ליבשה בנהר יעברו ברגל שם נשמחה בו׃ <p><br/>
<p> משל בגבורתו עולם עיניו בגוים תצפינה הסוררים אל ירימו למו סלה׃ <p><br/>
<p> ברכו עמים אלהינו והשמיעו קול תהלתו׃ <p><br/>
<p> השם נפשנו בחיים ולא נתן למוט רגלנו׃ <p><br/>
<p> כי בחנתנו אלהים צרפתנו כצרף כסף׃ <p><br/>
<p> הבאתנו במצודה שמת מועקה במתנינו׃ <p><br/>
<p> הרכבת אנוש לראשנו באנו באש ובמים ותוציאנו לרויה׃ <p><br/>
<p> אבוא ביתך בעולות אשלם לך נדרי׃ <p><br/>
<p> אשר פצו שפתי ודבר פי בצר לי׃ <p><br/>
<p> עלות מחים אעלה לך עם קטרת אילים אעשה בקר עם עתודים סלה׃ <p><br/>
<p> לכו שמעו ואספרה כל יראי אלהים אשר עשה לנפשי׃ <p><br/>
<p> אליו פי קראתי ורומם תחת לשוני׃ <p><br/>
<p> און אם ראיתי בלבי לא ישמע אדני׃ <p><br/>
<p> אכן שמע אלהים הקשיב בקול תפלתי׃ <p><br/>
<p> ברוך אלהים אשר לא הסיר תפלתי וחסדו מאתי׃ <p><br/>
<p> למנצח בנגינת מזמור שיר אלהים יחננו ויברכנו יאר פניו אתנו סלה׃ <p><br/>
<p> לדעת בארץ דרכך בכל גוים ישועתך׃ <p><br/>
<p> יודוך עמים אלהים יודוך עמים כלם׃ <p><br/>
<p> ישמחו וירננו לאמים כי תשפט עמים מישור ולאמים בארץ תנחם סלה׃ <p><br/>
<p> יודוך עמים אלהים יודוך עמים כלם׃ <p><br/>
<p> ארץ נתנה יבולה יברכנו אלהים אלהינו׃ <p><br/>
<p> יברכנו אלהים וייראו אתו כל אפסי ארץ׃ <p><br/>
<p> למנצח לדוד מזמור שיר יקום אלהים יפוצו אויביו וינוסו משנאיו מפניו׃ <p><br/>
<p> כהנדף עשן תנדף כהמס דונג מפני אש יאבדו רשעים מפני אלהים׃ <p><br/>
<p> וצדיקים ישמחו יעלצו לפני אלהים וישישו בשמחה׃ <p><br/>
<p> שירו לאלהים זמרו שמו סלו לרכב בערבות ביה שמו ועלזו לפניו׃ <p><br/>
<p> אבי יתומים ודין אלמנות אלהים במעון קדשו׃ <p><br/>
<p> אלהים מושיב יחידים ביתה מוציא אסירים בכושרות אך סוררים שכנו צחיחה׃ <p><br/>
<p> אלהים בצאתך לפני עמך בצעדך בישימון סלה׃ <p><br/>
<p> ארץ רעשה אף שמים נטפו מפני אלהים זה סיני מפני אלהים אלהי ישראל׃ <p><br/>
<p> גשם נדבות תניף אלהים נחלתך ונלאה אתה כוננתה׃ <p><br/>
<p> חיתך ישבו בה תכין בטובתך לעני אלהים׃ <p><br/>
<p> אדני יתן אמר המבשרות צבא רב׃ <p><br/>
<p> מלכי צבאות ידדון ידדון ונות בית תחלק שלל׃ <p><br/>
<p> אם תשכבון בין שפתים כנפי יונה נחפה בכסף ואברותיה בירקרק חרוץ׃ <p><br/>
<p> בפרש שדי מלכים בה תשלג בצלמון׃ <p><br/>
<p> הר אלהים הר בשן הר גבננים הר בשן׃ <p><br/>
<p> למה תרצדון הרים גבננים ההר חמד אלהים לשבתו אף יהוה ישכן לנצח׃ <p><br/>
<p> רכב אלהים רבתים אלפי שנאן אדני בם סיני בקדש׃ <p><br/>
<p> עלית למרום שבית שבי לקחת מתנות באדם ואף סוררים לשכן יה אלהים׃ <p><br/>
<p> ברוך אדני יום יום יעמס לנו האל ישועתנו סלה׃ <p><br/>
<p> האל לנו אל למושעות וליהוה אדני למות תוצאות׃ <p><br/>
<p> אך אלהים ימחץ ראש איביו קדקד שער מתהלך באשמיו׃ <p><br/>
<p> אמר אדני מבשן אשיב אשיב ממצלות ים׃ <p><br/>
<p> למען תמחץ רגלך בדם לשון כלביך מאיבים מנהו׃ <p><br/>
<p> ראו הליכותיך אלהים הליכות אלי מלכי בקדש׃ <p><br/>
<p> קדמו שרים אחר נגנים בתוך עלמות תופפות׃ <p><br/>
<p> במקהלות ברכו אלהים יהוה ממקור ישראל׃ <p><br/>
<p> שם בנימן צעיר רדם שרי יהודה רגמתם שרי זבלון שרי נפתלי׃ <p><br/>
<p> צוה אלהיך עזך עוזה אלהים זו פעלת לנו׃ <p><br/>
<p> מהיכלך על ירושלם לך יובילו מלכים שי׃ <p><br/>
<p> גער חית קנה עדת אבירים בעגלי עמים מתרפס ברצי כסף בזר עמים קרבות יחפצו׃ <p><br/>
<p> יאתיו חשמנים מני מצרים כוש תריץ ידיו לאלהים׃ <p><br/>
<p> ממלכות הארץ שירו לאלהים זמרו אדני סלה׃ <p><br/>
<p> לרכב בשמי שמי קדם הן יתן בקולו קול עז׃ <p><br/>
<p> תנו עז לאלהים על ישראל גאותו ועזו בשחקים׃ <p><br/>
<p> נורא אלהים ממקדשיך אל ישראל הוא נתן עז ותעצמות לעם ברוך אלהים׃ <p><br/>
<p> למנצח על שושנים לדוד הושיעני אלהים כי באו מים עד נפש׃ <p><br/>
<p> טבעתי ביון מצולה ואין מעמד באתי במעמקי מים ושבלת שטפתני׃ <p><br/>
<p> יגעתי בקראי נחר גרוני כלו עיני מיחל לאלהי׃ <p><br/>
<p> רבו משערות ראשי שנאי חנם עצמו מצמיתי איבי שקר אשר לא גזלתי אז אשיב׃ <p><br/>
<p> אלהים אתה ידעת לאולתי ואשמותי ממך לא נכחדו׃ <p><br/>
<p> אל יבשו בי קויך אדני יהוה צבאות אל יכלמו בי מבקשיך אלהי ישראל׃ <p><br/>
<p> כי עליך נשאתי חרפה כסתה כלמה פני׃ <p><br/>
<p> מוזר הייתי לאחי ונכרי לבני אמי׃ <p><br/>
<p> כי קנאת ביתך אכלתני וחרפות חורפיך נפלו עלי׃ <p><br/>
<p> ואבכה בצום נפשי ותהי לחרפות לי׃ <p><br/>
<p> ואתנה לבושי שק ואהי להם למשל׃ <p><br/>
<p> ישיחו בי ישבי שער ונגינות שותי שכר׃ <p><br/>
<p> ואני תפלתי לך יהוה עת רצון אלהים ברב חסדך ענני באמת ישעך׃ <p><br/>
<p> הצילני מטיט ואל אטבעה אנצלה משנאי וממעמקי מים׃ <p><br/>
<p> אל תשטפני שבלת מים ואל תבלעני מצולה ואל תאטר עלי באר פיה׃ <p><br/>
<p> ענני יהוה כי טוב חסדך כרב רחמיך פנה אלי׃ <p><br/>
<p> ואל תסתר פניך מעבדך כי צר לי מהר ענני׃ <p><br/>
<p> קרבה אל נפשי גאלה למען איבי פדני׃ <p><br/>
<p> אתה ידעת חרפתי ובשתי וכלמתי נגדך כל צוררי׃ <p><br/>
<p> חרפה שברה לבי ואנושה ואקוה לנוד ואין ולמנחמים ולא מצאתי׃ <p><br/>
<p> ויתנו בברותי ראש ולצמאי ישקוני חמץ׃ <p><br/>
<p> יהי שלחנם לפניהם לפח ולשלומים למוקש׃ <p><br/>
<p> תחשכנה עיניהם מראות ומתניהם תמיד המעד׃ <p><br/>
<p> שפך עליהם זעמך וחרון אפך ישיגם׃ <p><br/>
<p> תהי טירתם נשמה באהליהם אל יהי ישב׃ <p><br/>
<p> כי אתה אשר הכית רדפו ואל מכאוב חלליך יספרו׃ <p><br/>
<p> תנה עון על עונם ואל יבאו בצדקתך׃ <p><br/>
<p> ימחו מספר חיים ועם צדיקים אל יכתבו׃ <p><br/>
<p> ואני עני וכואב ישועתך אלהים תשגבני׃ <p><br/>
<p> אהללה שם אלהים בשיר ואגדלנו בתודה׃ <p><br/>
<p> ותיטב ליהוה משור פר מקרן מפריס׃ <p><br/>
<p> ראו ענוים ישמחו דרשי אלהים ויחי לבבכם׃ <p><br/>
<p> כי שמע אל אביונים יהוה ואת אסיריו לא בזה׃ <p><br/>
<p> יהללוהו שמים וארץ ימים וכל רמש בם׃ <p><br/>
<p> כי אלהים יושיע ציון ויבנה ערי יהודה וישבו שם וירשוה׃ <p><br/>
<p> וזרע עבדיו ינחלוה ואהבי שמו ישכנו בה׃ <p><br/>
<p> למנצח לדוד להזכיר אלהים להצילני יהוה לעזרתי חושה׃ <p><br/>
<p> יבשו ויחפרו מבקשי נפשי יסגו אחור ויכלמו חפצי רעתי׃ <p><br/>
<p> ישובו על עקב בשתם האמרים האח האח׃ <p><br/>
<p> ישישו וישמחו בך כל מבקשיך ויאמרו תמיד יגדל אלהים אהבי ישועתך׃ <p><br/>
<p> ואני עני ואביון אלהים חושה לי עזרי ומפלטי אתה יהוה אל תאחר׃ <p><br/>
<p> בך יהוה חסיתי אל אבושה לעולם׃ <p><br/>
<p> בצדקתך תצילני ותפלטני הטה אלי אזנך והושיעני׃ <p><br/>
<p> היה לי לצור מעון לבוא תמיד צוית להושיעני כי סלעי ומצודתי אתה׃ <p><br/>
<p> אלהי פלטני מיד רשע מכף מעול וחומץ׃ <p><br/>
<p> כי אתה תקותי אדני יהוה מבטחי מנעורי׃ <p><br/>
<p> עליך נסמכתי מבטן ממעי אמי אתה גוזי בך תהלתי תמיד׃ <p><br/>
<p> כמופת הייתי לרבים ואתה מחסי עז׃ <p><br/>
<p> ימלא פי תהלתך כל היום תפארתך׃ <p><br/>
<p> אל תשליכני לעת זקנה ככלות כחי אל תעזבני׃ <p><br/>
<p> כי אמרו אויבי לי ושמרי נפשי נועצו יחדו׃ <p><br/>
<p> לאמר אלהים עזבו רדפו ותפשוהו כי אין מציל׃ <p><br/>
<p> אלהים אל תרחק ממני אלהי לעזרתי חישה׃ <p><br/>
<p> יבשו יכלו שטני נפשי יעטו חרפה וכלמה מבקשי רעתי׃ <p><br/>
<p> ואני תמיד איחל והוספתי על כל תהלתך׃ <p><br/>
<p> פי יספר צדקתך כל היום תשועתך כי לא ידעתי ספרות׃ <p><br/>
<p> אבוא בגברות אדני יהוה אזכיר צדקתך לבדך׃ <p><br/>
<p> אלהים למדתני מנעורי ועד הנה אגיד נפלאותיך׃ <p><br/>
<p> וגם עד זקנה ושיבה אלהים אל תעזבני עד אגיד זרועך לדור לכל יבוא גבורתך׃ <p><br/>
<p> וצדקתך אלהים עד מרום אשר עשית גדלות אלהים מי כמוך׃ <p><br/>
<p> אשר הראיתנו צרות רבות ורעות תשוב תחיינו ומתהמות הארץ תשוב תעלני׃ <p><br/>
<p> תרב גדלתי ותסב תנחמני׃ <p><br/>
<p> גם אני אודך בכלי נבל אמתך אלהי אזמרה לך בכנור קדוש ישראל׃ <p><br/>
<p> תרננה שפתי כי אזמרה לך ונפשי אשר פדית׃ <p><br/>
<p> גם לשוני כל היום תהגה צדקתך כי בשו כי חפרו מבקשי רעתי׃ <p><br/>
<p> לשלמה אלהים משפטיך למלך תן וצדקתך לבן מלך׃ <p><br/>
<p> ידין עמך בצדק וענייך במשפט׃ <p><br/>
<p> ישאו הרים שלום לעם וגבעות בצדקה׃ <p><br/>
<p> ישפט עניי עם יושיע לבני אביון וידכא עושק׃ <p><br/>
<p> ייראוך עם שמש ולפני ירח דור דורים׃ <p><br/>
<p> ירד כמטר על גז כרביבים זרזיף ארץ׃ <p><br/>
<p> יפרח בימיו צדיק ורב שלום עד בלי ירח׃ <p><br/>
<p> וירד מים עד ים ומנהר עד אפסי ארץ׃ <p><br/>
<p> לפניו יכרעו ציים ואיביו עפר ילחכו׃ <p><br/>
<p> מלכי תרשיש ואיים מנחה ישיבו מלכי שבא וסבא אשכר יקריבו׃ <p><br/>
<p> וישתחוו לו כל מלכים כל גוים יעבדוהו׃ <p><br/>
<p> כי יציל אביון משוע ועני ואין עזר לו׃ <p><br/>
<p> יחס על דל ואביון ונפשות אביונים יושיע׃ <p><br/>
<p> מתוך ומחמס יגאל נפשם וייקר דמם בעיניו׃ <p><br/>
<p> ויחי ויתן לו מזהב שבא ויתפלל בעדו תמיד כל היום יברכנהו׃ <p><br/>
<p> יהי פסת בר בארץ בראש הרים ירעש כלבנון פריו ויציצו מעיר כעשב הארץ׃ <p><br/>
<p> יהי שמו לעולם לפני שמש ינין שמו ויתברכו בו כל גוים יאשרוהו׃ <p><br/>
<p> ברוך יהוה אלהים אלהי ישראל עשה נפלאות לבדו׃ <p><br/>
<p> וברוך שם כבודו לעולם וימלא כבודו את כל הארץ אמן ואמן׃ <p><br/>
<p> כלו תפלות דוד בן ישי׃ <p><br/>
<p> מזמור לאסף אך טוב לישראל אלהים לברי לבב׃ <p><br/>
<p> ואני כמעט נטוי רגלי כאין שפכה אשרי׃ <p><br/>
<p> כי קנאתי בהוללים שלום רשעים אראה׃ <p><br/>
<p> כי אין חרצבות למותם ובריא אולם׃ <p><br/>
<p> בעמל אנוש אינמו ועם אדם לא ינגעו׃ <p><br/>
<p> לכן ענקתמו גאוה יעטף שית חמס למו׃ <p><br/>
<p> יצא מחלב עינמו עברו משכיות לבב׃ <p><br/>
<p> ימיקו וידברו ברע עשק ממרום ידברו׃ <p><br/>
<p> שתו בשמים פיהם ולשונם תהלך בארץ׃ <p><br/>
<p> לכן ישיב עמו הלם ומי מלא ימצו למו׃ <p><br/>
<p> ואמרו איכה ידע אל ויש דעה בעליון׃ <p><br/>
<p> הנה אלה רשעים ושלוי עולם השגו חיל׃ <p><br/>
<p> אך ריק זכיתי לבבי וארחץ בנקיון כפי׃ <p><br/>
<p> ואהי נגוע כל היום ותוכחתי לבקרים׃ <p><br/>
<p> אם אמרתי אספרה כמו הנה דור בניך בגדתי׃ <p><br/>
<p> ואחשבה לדעת זאת עמל היא בעיני׃ <p><br/>
<p> עד אבוא אל מקדשי אל אבינה לאחריתם׃ <p><br/>
<p> אך בחלקות תשית למו הפלתם למשואות׃ <p><br/>
<p> איך היו לשמה כרגע ספו תמו מן בלהות׃ <p><br/>
<p> כחלום מהקיץ אדני בעיר צלמם תבזה׃ <p><br/>
<p> כי יתחמץ לבבי וכליותי אשתונן׃ <p><br/>
<p> ואני בער ולא אדע בהמות הייתי עמך׃ <p><br/>
<p> ואני תמיד עמך אחזת ביד ימיני׃ <p><br/>
<p> בעצתך תנחני ואחר כבוד תקחני׃ <p><br/>
<p> מי לי בשמים ועמך לא חפצתי בארץ׃ <p><br/>
<p> כלה שארי ולבבי צור לבבי וחלקי אלהים לעולם׃ <p><br/>
<p> כי הנה רחקיך יאבדו הצמתה כל זונה ממך׃ <p><br/>
<p> ואני קרבת אלהים לי טוב שתי באדני יהוה מחסי לספר כל מלאכותיך׃ <p><br/>
<p> משכיל לאסף למה אלהים זנחת לנצח יעשן אפך בצאן מרעיתך׃ <p><br/>
<p> זכר עדתך קנית קדם גאלת שבט נחלתך הר ציון זה שכנת בו׃ <p><br/>
<p> הרימה פעמיך למשאות נצח כל הרע אויב בקדש׃ <p><br/>
<p> שאגו צרריך בקרב מועדך שמו אותתם אתות׃ <p><br/>
<p> יודע כמביא למעלה בסבך עץ קרדמות׃ <p><br/>
<p> ועת פתוחיה יחד בכשיל וכילפת יהלמון׃ <p><br/>
<p> שלחו באש מקדשך לארץ חללו משכן שמך׃ <p><br/>
<p> אמרו בלבם נינם יחד שרפו כל מועדי אל בארץ׃ <p><br/>
<p> אותתינו לא ראינו אין עוד נביא ולא אתנו ידע עד מה׃ <p><br/>
<p> עד מתי אלהים יחרף צר ינאץ אויב שמך לנצח׃ <p><br/>
<p> למה תשיב ידך וימינך מקרב חוקך כלה׃ <p><br/>
<p> ואלהים מלכי מקדם פעל ישועות בקרב הארץ׃ <p><br/>
<p> אתה פוררת בעזך ים שברת ראשי תנינים על המים׃ <p><br/>
<p> אתה רצצת ראשי לויתן תתננו מאכל לעם לציים׃ <p><br/>
<p> אתה בקעת מעין ונחל אתה הובשת נהרות איתן׃ <p><br/>
<p> לך יום אף לך לילה אתה הכינות מאור ושמש׃ <p><br/>
<p> אתה הצבת כל גבולות ארץ קיץ וחרף אתה יצרתם׃ <p><br/>
<p> זכר זאת אויב חרף יהוה ועם נבל נאצו שמך׃ <p><br/>
<p> אל תתן לחית נפש תורך חית ענייך אל תשכח לנצח׃ <p><br/>
<p> הבט לברית כי מלאו מחשכי ארץ נאות חמס׃ <p><br/>
<p> אל ישב דך נכלם עני ואביון יהללו שמך׃ <p><br/>
<p> קומה אלהים ריבה ריבך זכר חרפתך מני נבל כל היום׃ <p><br/>
<p> אל תשכח קול צרריך שאון קמיך עלה תמיד׃ <p><br/>
<p> למנצח אל תשחת מזמור לאסף שיר הודינו לך אלהים הודינו וקרוב שמך ספרו נפלאותיך׃ <p><br/>
<p> כי אקח מועד אני מישרים אשפט׃ <p><br/>
<p> נמגים ארץ וכל ישביה אנכי תכנתי עמודיה סלה׃ <p><br/>
<p> אמרתי להוללים אל תהלו ולרשעים אל תרימו קרן׃ <p><br/>
<p> אל תרימו למרום קרנכם תדברו בצואר עתק׃ <p><br/>
<p> כי לא ממוצא וממערב ולא ממדבר הרים׃ <p><br/>
<p> כי אלהים שפט זה ישפיל וזה ירים׃ <p><br/>
<p> כי כוס ביד יהוה ויין חמר מלא מסך ויגר מזה אך שמריה ימצו ישתו כל רשעי ארץ׃ <p><br/>
<p> ואני אגיד לעלם אזמרה לאלהי יעקב׃ <p><br/>
<p> וכל קרני רשעים אגדע תרוממנה קרנות צדיק׃ <p><br/>
<p> למנצח בנגינת מזמור לאסף שיר נודע ביהודה אלהים בישראל גדול שמו׃ <p><br/>
<p> ויהי בשלם סכו ומעונתו בציון׃ <p><br/>
<p> שמה שבר רשפי קשת מגן וחרב ומלחמה סלה׃ <p><br/>
<p> נאור אתה אדיר מהררי טרף׃ <p><br/>
<p> אשתוללו אבירי לב נמו שנתם ולא מצאו כל אנשי חיל ידיהם׃ <p><br/>
<p> מגערתך אלהי יעקב נרדם ורכב וסוס׃ <p><br/>
<p> אתה נורא אתה ומי יעמד לפניך מאז אפך׃ <p><br/>
<p> משמים השמעת דין ארץ יראה ושקטה׃ <p><br/>
<p> בקום למשפט אלהים להושיע כל ענוי ארץ סלה׃ <p><br/>
<p> כי חמת אדם תודך שארית חמת תחגר׃ <p><br/>
<p> נדרו ושלמו ליהוה אלהיכם כל סביביו יובילו שי למורא׃ <p><br/>
<p> יבצר רוח נגידים נורא למלכי ארץ׃ <p><br/>
<p> למנצח על ידיתון לאסף מזמור קולי אל אלהים ואצעקה קולי אל אלהים והאזין אלי׃ <p><br/>
<p> ביום צרתי אדני דרשתי ידי לילה נגרה ולא תפוג מאנה הנחם נפשי׃ <p><br/>
<p> אזכרה אלהים ואהמיה אשיחה ותתעטף רוחי סלה׃ <p><br/>
<p> אחזת שמרות עיני נפעמתי ולא אדבר׃ <p><br/>
<p> חשבתי ימים מקדם שנות עולמים׃ <p><br/>
<p> אזכרה נגינתי בלילה עם לבבי אשיחה ויחפש רוחי׃ <p><br/>
<p> הלעולמים יזנח אדני ולא יסיף לרצות עוד׃ <p><br/>
<p> האפס לנצח חסדו גמר אמר לדר ודר׃ <p><br/>
<p> השכח חנות אל אם קפץ באף רחמיו סלה׃ <p><br/>
<p> ואמר חלותי היא שנות ימין עליון׃ <p><br/>
<p> אזכיר מעללי יה כי אזכרה מקדם פלאך׃ <p><br/>
<p> והגיתי בכל פעלך ובעלילותיך אשיחה׃ <p><br/>
<p> אלהים בקדש דרכך מי אל גדול כאלהים׃ <p><br/>
<p> אתה האל עשה פלא הודעת בעמים עזך׃ <p><br/>
<p> גאלת בזרוע עמך בני יעקב ויוסף סלה׃ <p><br/>
<p> ראוך מים אלהים ראוך מים יחילו אף ירגזו תהמות׃ <p><br/>
<p> זרמו מים עבות קול נתנו שחקים אף חצציך יתהלכו׃ <p><br/>
<p> קול רעמך בגלגל האירו ברקים תבל רגזה ותרעש הארץ׃ <p><br/>
<p> בים דרכך ושביליך במים רבים ועקבותיך לא נדעו׃ <p><br/>
<p> נחית כצאן עמך ביד משה ואהרן׃ <p><br/>
<p> משכיל לאסף האזינה עמי תורתי הטו אזנכם לאמרי פי׃ <p><br/>
<p> אפתחה במשל פי אביעה חידות מני קדם׃ <p><br/>
<p> אשר שמענו ונדעם ואבותינו ספרו לנו׃ <p><br/>
<p> לא נכחד מבניהם לדור אחרון מספרים תהלות יהוה ועזוזו ונפלאותיו אשר עשה׃ <p><br/>
<p> ויקם עדות ביעקב ותורה שם בישראל אשר צוה את אבותינו להודיעם לבניהם׃ <p><br/>
<p> למען ידעו דור אחרון בנים יולדו יקמו ויספרו לבניהם׃ <p><br/>
<p> וישימו באלהים כסלם ולא ישכחו מעללי אל ומצותיו ינצרו׃ <p><br/>
<p> ולא יהיו כאבותם דור סורר ומרה דור לא הכין לבו ולא נאמנה את אל רוחו׃ <p><br/>
<p> בני אפרים נושקי רומי קשת הפכו ביום קרב׃ <p><br/>
<p> לא שמרו ברית אלהים ובתורתו מאנו ללכת׃ <p><br/>
<p> וישכחו עלילותיו ונפלאותיו אשר הראם׃ <p><br/>
<p> נגד אבותם עשה פלא בארץ מצרים שדה צען׃ <p><br/>
<p> בקע ים ויעבירם ויצב מים כמו נד׃ <p><br/>
<p> וינחם בענן יומם וכל הלילה באור אש׃ <p><br/>
<p> יבקע צרים במדבר וישק כתהמות רבה׃ <p><br/>
<p> ויוצא נוזלים מסלע ויורד כנהרות מים׃ <p><br/>
<p> ויוסיפו עוד לחטא לו למרות עליון בציה׃ <p><br/>
<p> וינסו אל בלבבם לשאל אכל לנפשם׃ <p><br/>
<p> וידברו באלהים אמרו היוכל אל לערך שלחן במדבר׃ <p><br/>
<p> הן הכה צור ויזובו מים ונחלים ישטפו הגם לחם יוכל תת אם יכין שאר לעמו׃ <p><br/>
<p> לכן שמע יהוה ויתעבר ואש נשקה ביעקב וגם אף עלה בישראל׃ <p><br/>
<p> כי לא האמינו באלהים ולא בטחו בישועתו׃ <p><br/>
<p> ויצו שחקים ממעל ודלתי שמים פתח׃ <p><br/>
<p> וימטר עליהם מן לאכל ודגן שמים נתן למו׃ <p><br/>
<p> לחם אבירים אכל איש צידה שלח להם לשבע׃ <p><br/>
<p> יסע קדים בשמים וינהג בעזו תימן׃ <p><br/>
<p> וימטר עליהם כעפר שאר וכחול ימים עוף כנף׃ <p><br/>
<p> ויפל בקרב מחנהו סביב למשכנתיו׃ <p><br/>
<p> ויאכלו וישבעו מאד ותאותם יבא להם׃ <p><br/>
<p> לא זרו מתאותם עוד אכלם בפיהם׃ <p><br/>
<p> ואף אלהים עלה בהם ויהרג במשמניהם ובחורי ישראל הכריע׃ <p><br/>
<p> בכל זאת חטאו עוד ולא האמינו בנפלאותיו׃ <p><br/>
<p> ויכל בהבל ימיהם ושנותם בבהלה׃ <p><br/>
<p> אם הרגם ודרשוהו ושבו ושחרו אל׃ <p><br/>
<p> ויזכרו כי אלהים צורם ואל עליון גאלם׃ <p><br/>
<p> ויפתוהו בפיהם ובלשונם יכזבו לו׃ <p><br/>
<p> ולבם לא נכון עמו ולא נאמנו בבריתו׃ <p><br/>
<p> והוא רחום יכפר עון ולא ישחית והרבה להשיב אפו ולא יעיר כל חמתו׃ <p><br/>
<p> ויזכר כי בשר המה רוח הולך ולא ישוב׃ <p><br/>
<p> כמה ימרוהו במדבר יעציבוהו בישימון׃ <p><br/>
<p> וישובו וינסו אל וקדוש ישראל התוו׃ <p><br/>
<p> לא זכרו את ידו יום אשר פדם מני צר׃ <p><br/>
<p> אשר שם במצרים אתותיו ומופתיו בשדה צען׃ <p><br/>
<p> ויהפך לדם יאריהם ונזליהם בל ישתיון׃ <p><br/>
<p> ישלח בהם ערב ויאכלם וצפרדע ותשחיתם׃ <p><br/>
<p> ויתן לחסיל יבולם ויגיעם לארבה׃ <p><br/>
<p> יהרג בברד גפנם ושקמותם בחנמל׃ <p><br/>
<p> ויסגר לברד בעירם ומקניהם לרשפים׃ <p><br/>
<p> ישלח בם חרון אפו עברה וזעם וצרה משלחת מלאכי רעים׃ <p><br/>
<p> יפלס נתיב לאפו לא חשך ממות נפשם וחיתם לדבר הסגיר׃ <p><br/>
<p> ויך כל בכור במצרים ראשית אונים באהלי חם׃ <p><br/>
<p> ויסע כצאן עמו וינהגם כעדר במדבר׃ <p><br/>
<p> וינחם לבטח ולא פחדו ואת אויביהם כסה הים׃ <p><br/>
<p> ויביאם אל גבול קדשו הר זה קנתה ימינו׃ <p><br/>
<p> ויגרש מפניהם גוים ויפילם בחבל נחלה וישכן באהליהם שבטי ישראל׃ <p><br/>
<p> וינסו וימרו את אלהים עליון ועדותיו לא שמרו׃ <p><br/>
<p> ויסגו ויבגדו כאבותם נהפכו כקשת רמיה׃ <p><br/>
<p> ויכעיסוהו בבמותם ובפסיליהם יקניאוהו׃ <p><br/>
<p> שמע אלהים ויתעבר וימאס מאד בישראל׃ <p><br/>
<p> ויטש משכן שלו אהל שכן באדם׃ <p><br/>
<p> ויתן לשבי עזו ותפארתו ביד צר׃ <p><br/>
<p> ויסגר לחרב עמו ובנחלתו התעבר׃ <p><br/>
<p> בחוריו אכלה אש ובתולתיו לא הוללו׃ <p><br/>
<p> כהניו בחרב נפלו ואלמנתיו לא תבכינה׃ <p><br/>
<p> ויקץ כישן אדני כגבור מתרונן מיין׃ <p><br/>
<p> ויך צריו אחור חרפת עולם נתן למו׃ <p><br/>
<p> וימאס באהל יוסף ובשבט אפרים לא בחר׃ <p><br/>
<p> ויבחר את שבט יהודה את הר ציון אשר אהב׃ <p><br/>
<p> ויבן כמו רמים מקדשו כארץ יסדה לעולם׃ <p><br/>
<p> ויבחר בדוד עבדו ויקחהו ממכלאת צאן׃ <p><br/>
<p> מאחר עלות הביאו לרעות ביעקב עמו ובישראל נחלתו׃ <p><br/>
<p> וירעם כתם לבבו ובתבונות כפיו ינחם׃ <p><br/>
<p> מזמור לאסף אלהים באו גוים בנחלתך טמאו את היכל קדשך שמו את ירושלם לעיים׃ <p><br/>
<p> נתנו את נבלת עבדיך מאכל לעוף השמים בשר חסידיך לחיתו ארץ׃ <p><br/>
<p> שפכו דמם כמים סביבות ירושלם ואין קובר׃ <p><br/>
<p> היינו חרפה לשכנינו לעג וקלס לסביבותינו׃ <p><br/>
<p> עד מה יהוה תאנף לנצח תבער כמו אש קנאתך׃ <p><br/>
<p> שפך חמתך אל הגוים אשר לא ידעוך ועל ממלכות אשר בשמך לא קראו׃ <p><br/>
<p> כי אכל את יעקב ואת נוהו השמו׃ <p><br/>
<p> אל תזכר לנו עונת ראשנים מהר יקדמונו רחמיך כי דלונו מאד׃ <p><br/>
<p> עזרנו אלהי ישענו על דבר כבוד שמך והצילנו וכפר על חטאתינו למען שמך׃ <p><br/>
<p> למה יאמרו הגוים איה אלהיהם יודע בגיים לעינינו נקמת דם עבדיך השפוך׃ <p><br/>
<p> תבוא לפניך אנקת אסיר כגדל זרועך הותר בני תמותה׃ <p><br/>
<p> והשב לשכנינו שבעתים אל חיקם חרפתם אשר חרפוך אדני׃ <p><br/>
<p> ואנחנו עמך וצאן מרעיתך נודה לך לעולם לדר ודר נספר תהלתך׃ <p><br/>
<p> למנצח אל ששנים עדות לאסף מזמור רעה ישראל האזינה נהג כצאן יוסף ישב הכרובים הופיעה׃ <p><br/>
<p> לפני אפרים ובנימן ומנשה עוררה את גבורתך ולכה לישעתה לנו׃ <p><br/>
<p> אלהים השיבנו והאר פניך ונושעה׃ <p><br/>
<p> יהוה אלהים צבאות עד מתי עשנת בתפלת עמך׃ <p><br/>
<p> האכלתם לחם דמעה ותשקמו בדמעות שליש׃ <p><br/>
<p> תשימנו מדון לשכנינו ואיבינו ילעגו למו׃ <p><br/>
<p> אלהים צבאות השיבנו והאר פניך ונושעה׃ <p><br/>
<p> גפן ממצרים תסיע תגרש גוים ותטעה׃ <p><br/>
<p> פנית לפניה ותשרש שרשיה ותמלא ארץ׃ <p><br/>
<p> כסו הרים צלה וענפיה ארזי אל׃ <p><br/>
<p> תשלח קצירה עד ים ואל נהר יונקותיה׃ <p><br/>
<p> למה פרצת גדריה וארוה כל עברי דרך׃ <p><br/>
<p> יכרסמנה חזיר מיער וזיז שדי ירענה׃ <p><br/>
<p> אלהים צבאות שוב נא הבט משמים וראה ופקד גפן זאת׃ <p><br/>
<p> וכנה אשר נטעה ימינך ועל בן אמצתה לך׃ <p><br/>
<p> שרפה באש כסוחה מגערת פניך יאבדו׃ <p><br/>
<p> תהי ידך על איש ימינך על בן אדם אמצת לך׃ <p><br/>
<p> ולא נסוג ממך תחינו ובשמך נקרא׃ <p><br/>
<p> יהוה אלהים צבאות השיבנו האר פניך ונושעה׃ <p><br/>
<p> למנצח על הגתית לאסף הרנינו לאלהים עוזנו הריעו לאלהי יעקב׃ <p><br/>
<p> שאו זמרה ותנו תף כנור נעים עם נבל׃ <p><br/>
<p> תקעו בחדש שופר בכסה ליום חגנו׃ <p><br/>
<p> כי חק לישראל הוא משפט לאלהי יעקב׃ <p><br/>
<p> עדות ביהוסף שמו בצאתו על ארץ מצרים שפת לא ידעתי אשמע׃ <p><br/>
<p> הסירותי מסבל שכמו כפיו מדוד תעברנה׃ <p><br/>
<p> בצרה קראת ואחלצך אענך בסתר רעם אבחנך על מי מריבה סלה׃ <p><br/>
<p> שמע עמי ואעידה בך ישראל אם תשמע לי׃ <p><br/>
<p> לא יהיה בך אל זר ולא תשתחוה לאל נכר׃ <p><br/>
<p> אנכי יהוה אלהיך המעלך מארץ מצרים הרחב פיך ואמלאהו׃ <p><br/>
<p> ולא שמע עמי לקולי וישראל לא אבה לי׃ <p><br/>
<p> ואשלחהו בשרירות לבם ילכו במועצותיהם׃ <p><br/>
<p> לו עמי שמע לי ישראל בדרכי יהלכו׃ <p><br/>
<p> כמעט אויביהם אכניע ועל צריהם אשיב ידי׃ <p><br/>
<p> משנאי יהוה יכחשו לו ויהי עתם לעולם׃ <p><br/>
<p> ויאכילהו מחלב חטה ומצור דבש אשביעך׃ <p><br/>
<p> מזמור לאסף אלהים נצב בעדת אל בקרב אלהים ישפט׃ <p><br/>
<p> עד מתי תשפטו עול ופני רשעים תשאו סלה׃ <p><br/>
<p> שפטו דל ויתום עני ורש הצדיקו׃ <p><br/>
<p> פלטו דל ואביון מיד רשעים הצילו׃ <p><br/>
<p> לא ידעו ולא יבינו בחשכה יתהלכו ימוטו כל מוסדי ארץ׃ <p><br/>
<p> אני אמרתי אלהים אתם ובני עליון כלכם׃ <p><br/>
<p> אכן כאדם תמותון וכאחד השרים תפלו׃ <p><br/>
<p> קומה אלהים שפטה הארץ כי אתה תנחל בכל הגוים׃ <p><br/>
<p> שיר מזמור לאסף אלהים אל דמי לך אל תחרש ואל תשקט אל׃ <p><br/>
<p> כי הנה אויביך יהמיון ומשנאיך נשאו ראש׃ <p><br/>
<p> על עמך יערימו סוד ויתיעצו על צפוניך׃ <p><br/>
<p> אמרו לכו ונכחידם מגוי ולא יזכר שם ישראל עוד׃ <p><br/>
<p> כי נועצו לב יחדו עליך ברית יכרתו׃ <p><br/>
<p> אהלי אדום וישמעאלים מואב והגרים׃ <p><br/>
<p> גבל ועמון ועמלק פלשת עם ישבי צור׃ <p><br/>
<p> גם אשור נלוה עמם היו זרוע לבני לוט סלה׃ <p><br/>
<p> עשה להם כמדין כסיסרא כיבין בנחל קישון׃ <p><br/>
<p> נשמדו בעין דאר היו דמן לאדמה׃ <p><br/>
<p> שיתמו נדיבמו כערב וכזאב וכזבח וכצלמנע כל נסיכמו׃ <p><br/>
<p> אשר אמרו נירשה לנו את נאות אלהים׃ <p><br/>
<p> אלהי שיתמו כגלגל כקש לפני רוח׃ <p><br/>
<p> כאש תבער יער וכלהבה תלהט הרים׃ <p><br/>
<p> כן תרדפם בסערך ובסופתך תבהלם׃ <p><br/>
<p> מלא פניהם קלון ויבקשו שמך יהוה׃ <p><br/>
<p> יבשו ויבהלו עדי עד ויחפרו ויאבדו׃ <p><br/>
<p> וידעו כי אתה שמך יהוה לבדך עליון על כל הארץ׃ <p><br/>
<p> למנצח על הגתית לבני קרח מזמור מה ידידות משכנותיך יהוה צבאות׃ <p><br/>
<p> נכספה וגם כלתה נפשי לחצרות יהוה לבי ובשרי ירננו אל אל חי׃ <p><br/>
<p> גם צפור מצאה בית ודרור קן לה אשר שתה אפרחיה את מזבחותיך יהוה צבאות מלכי ואלהי׃ <p><br/>
<p> אשרי יושבי ביתך עוד יהללוך סלה׃ <p><br/>
<p> אשרי אדם עוז לו בך מסלות בלבבם׃ <p><br/>
<p> עברי בעמק הבכא מעין ישיתוהו גם ברכות יעטה מורה׃ <p><br/>
<p> ילכו מחיל אל חיל יראה אל אלהים בציון׃ <p><br/>
<p> יהוה אלהים צבאות שמעה תפלתי האזינה אלהי יעקב סלה׃ <p><br/>
<p> מגננו ראה אלהים והבט פני משיחך׃ <p><br/>
<p> כי טוב יום בחצריך מאלף בחרתי הסתופף בבית אלהי מדור באהלי רשע׃ <p><br/>
<p> כי שמש ומגן יהוה אלהים חן וכבוד יתן יהוה לא ימנע טוב להלכים בתמים׃ <p><br/>
<p> יהוה צבאות אשרי אדם בטח בך׃ <p><br/>
<p> למנצח לבני קרח מזמור רצית יהוה ארצך שבת שבות יעקב׃ <p><br/>
<p> נשאת עון עמך כסית כל חטאתם סלה׃ <p><br/>
<p> אספת כל עברתך השיבות מחרון אפך׃ <p><br/>
<p> שובנו אלהי ישענו והפר כעסך עמנו׃ <p><br/>
<p> הלעולם תאנף בנו תמשך אפך לדר ודר׃ <p><br/>
<p> הלא אתה תשוב תחינו ועמך ישמחו בך׃ <p><br/>
<p> הראנו יהוה חסדך וישעך תתן לנו׃ <p><br/>
<p> אשמעה מה ידבר האל יהוה כי ידבר שלום אל עמו ואל חסידיו ואל ישובו לכסלה׃ <p><br/>
<p> אך קרוב ליראיו ישעו לשכן כבוד בארצנו׃ <p><br/>
<p> חסד ואמת נפגשו צדק ושלום נשקו׃ <p><br/>
<p> אמת מארץ תצמח וצדק משמים נשקף׃ <p><br/>
<p> גם יהוה יתן הטוב וארצנו תתן יבולה׃ <p><br/>
<p> צדק לפניו יהלך וישם לדרך פעמיו׃ <p><br/>
<p> תפלה לדוד הטה יהוה אזנך ענני כי עני ואביון אני׃ <p><br/>
<p> שמרה נפשי כי חסיד אני הושע עבדך אתה אלהי הבוטח אליך׃ <p><br/>
<p> חנני אדני כי אליך אקרא כל היום׃ <p><br/>
<p> שמח נפש עבדך כי אליך אדני נפשי אשא׃ <p><br/>
<p> כי אתה אדני טוב וסלח ורב חסד לכל קראיך׃ <p><br/>
<p> האזינה יהוה תפלתי והקשיבה בקול תחנונותי׃ <p><br/>
<p> ביום צרתי אקראך כי תענני׃ <p><br/>
<p> אין כמוך באלהים אדני ואין כמעשיך׃ <p><br/>
<p> כל גוים אשר עשית יבואו וישתחוו לפניך אדני ויכבדו לשמך׃ <p><br/>
<p> כי גדול אתה ועשה נפלאות אתה אלהים לבדך׃ <p><br/>
<p> הורני יהוה דרכך אהלך באמתך יחד לבבי ליראה שמך׃ <p><br/>
<p> אודך אדני אלהי בכל לבבי ואכבדה שמך לעולם׃ <p><br/>
<p> כי חסדך גדול עלי והצלת נפשי משאול תחתיה׃ <p><br/>
<p> אלהים זדים קמו עלי ועדת עריצים בקשו נפשי ולא שמוך לנגדם׃ <p><br/>
<p> ואתה אדני אל רחום וחנון ארך אפים ורב חסד ואמת׃ <p><br/>
<p> פנה אלי וחנני תנה עזך לעבדך והושיעה לבן אמתך׃ <p><br/>
<p> עשה עמי אות לטובה ויראו שנאי ויבשו כי אתה יהוה עזרתני ונחמתני׃ <p><br/>
<p> לבני קרח מזמור שיר יסודתו בהררי קדש׃ <p><br/>
<p> אהב יהוה שערי ציון מכל משכנות יעקב׃ <p><br/>
<p> נכבדות מדבר בך עיר האלהים סלה׃ <p><br/>
<p> אזכיר רהב ובבל לידעי הנה פלשת וצור עם כוש זה ילד שם׃ <p><br/>
<p> ולציון יאמר איש ואיש ילד בה והוא יכוננה עליון׃ <p><br/>
<p> יהוה יספר בכתוב עמים זה ילד שם סלה׃ <p><br/>
<p> ושרים כחללים כל מעיני בך׃ <p><br/>
<p> שיר מזמור לבני קרח למנצח על מחלת לענות משכיל להימן האזרחי יהוה אלהי ישועתי יום צעקתי בלילה נגדך׃ <p><br/>
<p> תבוא לפניך תפלתי הטה אזנך לרנתי׃ <p><br/>
<p> כי שבעה ברעות נפשי וחיי לשאול הגיעו׃ <p><br/>
<p> נחשבתי עם יורדי בור הייתי כגבר אין איל׃ <p><br/>
<p> במתים חפשי כמו חללים שכבי קבר אשר לא זכרתם עוד והמה מידך נגזרו׃ <p><br/>
<p> שתני בבור תחתיות במחשכים במצלות׃ <p><br/>
<p> עלי סמכה חמתך וכל משבריך ענית סלה׃ <p><br/>
<p> הרחקת מידעי ממני שתני תועבות למו כלא ולא אצא׃ <p><br/>
<p> עיני דאבה מני עני קראתיך יהוה בכל יום שטחתי אליך כפי׃ <p><br/>
<p> הלמתים תעשה פלא אם רפאים יקומו יודוך סלה׃ <p><br/>
<p> היספר בקבר חסדך אמונתך באבדון׃ <p><br/>
<p> היודע בחשך פלאך וצדקתך בארץ נשיה׃ <p><br/>
<p> ואני אליך יהוה שועתי ובבקר תפלתי תקדמך׃ <p><br/>
<p> למה יהוה תזנח נפשי תסתיר פניך ממני׃ <p><br/>
<p> עני אני וגוע מנער נשאתי אמיך אפונה׃ <p><br/>
<p> עלי עברו חרוניך בעותיך צמתותני׃ <p><br/>
<p> סבוני כמים כל היום הקיפו עלי יחד׃ <p><br/>
<p> הרחקת ממני אהב ורע מידעי מחשך׃ <p><br/>
<p> משכיל לאיתן האזרחי חסדי יהוה עולם אשירה לדר ודר אודיע אמונתך בפי׃ <p><br/>
<p> כי אמרתי עולם חסד יבנה שמים תכן אמונתך בהם׃ <p><br/>
<p> כרתי ברית לבחירי נשבעתי לדוד עבדי׃ <p><br/>
<p> עד עולם אכין זרעך ובניתי לדר ודור כסאך סלה׃ <p><br/>
<p> ויודו שמים פלאך יהוה אף אמונתך בקהל קדשים׃ <p><br/>
<p> כי מי בשחק יערך ליהוה ידמה ליהוה בבני אלים׃ <p><br/>
<p> אל נערץ בסוד קדשים רבה ונורא על כל סביביו׃ <p><br/>
<p> יהוה אלהי צבאות מי כמוך חסין יה ואמונתך סביבותיך׃ <p><br/>
<p> אתה מושל בגאות הים בשוא גליו אתה תשבחם׃ <p><br/>
<p> אתה דכאת כחלל רהב בזרוע עזך פזרת אויביך׃ <p><br/>
<p> לך שמים אף לך ארץ תבל ומלאה אתה יסדתם׃ <p><br/>
<p> צפון וימין אתה בראתם תבור וחרמון בשמך ירננו׃ <p><br/>
<p> לך זרוע עם גבורה תעז ידך תרום ימינך׃ <p><br/>
<p> צדק ומשפט מכון כסאך חסד ואמת יקדמו פניך׃ <p><br/>
<p> אשרי העם יודעי תרועה יהוה באור פניך יהלכון׃ <p><br/>
<p> בשמך יגילון כל היום ובצדקתך ירומו׃ <p><br/>
<p> כי תפארת עזמו אתה וברצנך תרים קרננו׃ <p><br/>
<p> כי ליהוה מגננו ולקדוש ישראל מלכנו׃ <p><br/>
<p> אז דברת בחזון לחסידיך ותאמר שויתי עזר על גבור הרימותי בחור מעם׃ <p><br/>
<p> מצאתי דוד עבדי בשמן קדשי משחתיו׃ <p><br/>
<p> אשר ידי תכון עמו אף זרועי תאמצנו׃ <p><br/>
<p> לא ישא אויב בו ובן עולה לא יעננו׃ <p><br/>
<p> וכתותי מפניו צריו ומשנאיו אגוף׃ <p><br/>
<p> ואמונתי וחסדי עמו ובשמי תרום קרנו׃ <p><br/>
<p> ושמתי בים ידו ובנהרות ימינו׃ <p><br/>
<p> הוא יקראני אבי אתה אלי וצור ישועתי׃ <p><br/>
<p> אף אני בכור אתנהו עליון למלכי ארץ׃ <p><br/>
<p> לעולם אשמור לו חסדי ובריתי נאמנת לו׃ <p><br/>
<p> ושמתי לעד זרעו וכסאו כימי שמים׃ <p><br/>
<p> אם יעזבו בניו תורתי ובמשפטי לא ילכון׃ <p><br/>
<p> אם חקתי יחללו ומצותי לא ישמרו׃ <p><br/>
<p> ופקדתי בשבט פשעם ובנגעים עונם׃ <p><br/>
<p> וחסדי לא אפיר מעמו ולא אשקר באמונתי׃ <p><br/>
<p> לא אחלל בריתי ומוצא שפתי לא אשנה׃ <p><br/>
<p> אחת נשבעתי בקדשי אם לדוד אכזב׃ <p><br/>
<p> זרעו לעולם יהיה וכסאו כשמש נגדי׃ <p><br/>
<p> כירח יכון עולם ועד בשחק נאמן סלה׃ <p><br/>
<p> ואתה זנחת ותמאס התעברת עם משיחך׃ <p><br/>
<p> נארתה ברית עבדך חללת לארץ נזרו׃ <p><br/>
<p> פרצת כל גדרתיו שמת מבצריו מחתה׃ <p><br/>
<p> שסהו כל עברי דרך היה חרפה לשכניו׃ <p><br/>
<p> הרימות ימין צריו השמחת כל אויביו׃ <p><br/>
<p> אף תשיב צור חרבו ולא הקימתו במלחמה׃ <p><br/>
<p> השבת מטהרו וכסאו לארץ מגרתה׃ <p><br/>
<p> הקצרת ימי עלומיו העטית עליו בושה סלה׃ <p><br/>
<p> עד מה יהוה תסתר לנצח תבער כמו אש חמתך׃ <p><br/>
<p> זכר אני מה חלד על מה שוא בראת כל בני אדם׃ <p><br/>
<p> מי גבר יחיה ולא יראה מות ימלט נפשו מיד שאול סלה׃ <p><br/>
<p> איה חסדיך הראשנים אדני נשבעת לדוד באמונתך׃ <p><br/>
<p> זכר אדני חרפת עבדיך שאתי בחיקי כל רבים עמים׃ <p><br/>
<p> אשר חרפו אויביך יהוה אשר חרפו עקבות משיחך׃ <p><br/>
<p> ברוך יהוה לעולם אמן ואמן׃ <p><br/>
<p> תפלה למשה איש האלהים אדני מעון אתה היית לנו בדר ודר׃ <p><br/>
<p> בטרם הרים ילדו ותחולל ארץ ותבל ומעולם עד עולם אתה אל׃ <p><br/>
<p> תשב אנוש עד דכא ותאמר שובו בני אדם׃ <p><br/>
<p> כי אלף שנים בעיניך כיום אתמול כי יעבר ואשמורה בלילה׃ <p><br/>
<p> זרמתם שנה יהיו בבקר כחציר יחלף׃ <p><br/>
<p> בבקר יציץ וחלף לערב ימולל ויבש׃ <p><br/>
<p> כי כלינו באפך ובחמתך נבהלנו׃ <p><br/>
<p> שת עונתינו לנגדך עלמנו למאור פניך׃ <p><br/>
<p> כי כל ימינו פנו בעברתך כלינו שנינו כמו הגה׃ <p><br/>
<p> ימי שנותינו בהם שבעים שנה ואם בגבורת שמונים שנה ורהבם עמל ואון כי גז חיש ונעפה׃ <p><br/>
<p> מי יודע עז אפך וכיראתך עברתך׃ <p><br/>
<p> למנות ימינו כן הודע ונבא לבב חכמה׃ <p><br/>
<p> שובה יהוה עד מתי והנחם על עבדיך׃ <p><br/>
<p> שבענו בבקר חסדך ונרננה ונשמחה בכל ימינו׃ <p><br/>
<p> שמחנו כימות עניתנו שנות ראינו רעה׃ <p><br/>
<p> יראה אל עבדיך פעלך והדרך על בניהם׃ <p><br/>
<p> ויהי נעם אדני אלהינו עלינו ומעשה ידינו כוננה עלינו ומעשה ידינו כוננהו׃ <p><br/>
<p> ישב בסתר עליון בצל שדי יתלונן׃ <p><br/>
<p> אמר ליהוה מחסי ומצודתי אלהי אבטח בו׃ <p><br/>
<p> כי הוא יצילך מפח יקוש מדבר הוות׃ <p><br/>
<p> באברתו יסך לך ותחת כנפיו תחסה צנה וסחרה אמתו׃ <p><br/>
<p> לא תירא מפחד לילה מחץ יעוף יומם׃ <p><br/>
<p> מדבר באפל יהלך מקטב ישוד צהרים׃ <p><br/>
<p> יפל מצדך אלף ורבבה מימינך אליך לא יגש׃ <p><br/>
<p> רק בעיניך תביט ושלמת רשעים תראה׃ <p><br/>
<p> כי אתה יהוה מחסי עליון שמת מעונך׃ <p><br/>
<p> לא תאנה אליך רעה ונגע לא יקרב באהלך׃ <p><br/>
<p> כי מלאכיו יצוה לך לשמרך בכל דרכיך׃ <p><br/>
<p> על כפים ישאונך פן תגף באבן רגלך׃ <p><br/>
<p> על שחל ופתן תדרך תרמס כפיר ותנין׃ <p><br/>
<p> כי בי חשק ואפלטהו אשגבהו כי ידע שמי׃ <p><br/>
<p> יקראני ואענהו עמו אנכי בצרה אחלצהו ואכבדהו׃ <p><br/>
<p> ארך ימים אשביעהו ואראהו בישועתי׃ <p><br/>
<p> מזמור שיר ליום השבת טוב להדות ליהוה ולזמר לשמך עליון׃ <p><br/>
<p> להגיד בבקר חסדך ואמונתך בלילות׃ <p><br/>
<p> עלי עשור ועלי נבל עלי הגיון בכנור׃ <p><br/>
<p> כי שמחתני יהוה בפעלך במעשי ידיך ארנן׃ <p><br/>
<p> מה גדלו מעשיך יהוה מאד עמקו מחשבתיך׃ <p><br/>
<p> איש בער לא ידע וכסיל לא יבין את זאת׃ <p><br/>
<p> בפרח רשעים כמו עשב ויציצו כל פעלי און להשמדם עדי עד׃ <p><br/>
<p> ואתה מרום לעלם יהוה׃ <p><br/>
<p> כי הנה איביך יהוה כי הנה איביך יאבדו יתפרדו כל פעלי און׃ <p><br/>
<p> ותרם כראים קרני בלתי בשמן רענן׃ <p><br/>
<p> ותבט עיני בשורי בקמים עלי מרעים תשמענה אזני׃ <p><br/>
<p> צדיק כתמר יפרח כארז בלבנון ישגה׃ <p><br/>
<p> שתולים בבית יהוה בחצרות אלהינו יפריחו׃ <p><br/>
<p> עוד ינובון בשיבה דשנים ורעננים יהיו׃ <p><br/>
<p> להגיד כי ישר יהוה צורי ולא עלתה בו׃ <p><br/>
<p> יהוה מלך גאות לבש לבש יהוה עז התאזר אף תכון תבל בל תמוט׃ <p><br/>
<p> נכון כסאך מאז מעולם אתה׃ <p><br/>
<p> נשאו נהרות יהוה נשאו נהרות קולם ישאו נהרות דכים׃ <p><br/>
<p> מקלות מים רבים אדירים משברי ים אדיר במרום יהוה׃ <p><br/>
<p> עדתיך נאמנו מאד לביתך נאוה קדש יהוה לארך ימים׃ <p><br/>
<p> אל נקמות יהוה אל נקמות הופיע׃ <p><br/>
<p> הנשא שפט הארץ השב גמול על גאים׃ <p><br/>
<p> עד מתי רשעים יהוה עד מתי רשעים יעלזו׃ <p><br/>
<p> יביעו ידברו עתק יתאמרו כל פעלי און׃ <p><br/>
<p> עמך יהוה ידכאו ונחלתך יענו׃ <p><br/>
<p> אלמנה וגר יהרגו ויתומים ירצחו׃ <p><br/>
<p> ויאמרו לא יראה יה ולא יבין אלהי יעקב׃ <p><br/>
<p> בינו בערים בעם וכסילים מתי תשכילו׃ <p><br/>
<p> הנטע אזן הלא ישמע אם יצר עין הלא יביט׃ <p><br/>
<p> היסר גוים הלא יוכיח המלמד אדם דעת׃ <p><br/>
<p> יהוה ידע מחשבות אדם כי המה הבל׃ <p><br/>
<p> אשרי הגבר אשר תיסרנו יה ומתורתך תלמדנו׃ <p><br/>
<p> להשקיט לו מימי רע עד יכרה לרשע שחת׃ <p><br/>
<p> כי לא יטש יהוה עמו ונחלתו לא יעזב׃ <p><br/>
<p> כי עד צדק ישוב משפט ואחריו כל ישרי לב׃ <p><br/>
<p> מי יקום לי עם מרעים מי יתיצב לי עם פעלי און׃ <p><br/>
<p> לולי יהוה עזרתה לי כמעט שכנה דומה נפשי׃ <p><br/>
<p> אם אמרתי מטה רגלי חסדך יהוה יסעדני׃ <p><br/>
<p> ברב שרעפי בקרבי תנחומיך ישעשעו נפשי׃ <p><br/>
<p> היחברך כסא הוות יצר עמל עלי חק׃ <p><br/>
<p> יגודו על נפש צדיק ודם נקי ירשיעו׃ <p><br/>
<p> ויהי יהוה לי למשגב ואלהי לצור מחסי׃ <p><br/>
<p> וישב עליהם את אונם וברעתם יצמיתם יצמיתם יהוה אלהינו׃ <p><br/>
<p> לכו נרננה ליהוה נריעה לצור ישענו׃ <p><br/>
<p> נקדמה פניו בתודה בזמרות נריע לו׃ <p><br/>
<p> כי אל גדול יהוה ומלך גדול על כל אלהים׃ <p><br/>
<p> אשר בידו מחקרי ארץ ותועפות הרים לו׃ <p><br/>
<p> אשר לו הים והוא עשהו ויבשת ידיו יצרו׃ <p><br/>
<p> באו נשתחוה ונכרעה נברכה לפני יהוה עשנו׃ <p><br/>
<p> כי הוא אלהינו ואנחנו עם מרעיתו וצאן ידו היום אם בקלו תשמעו׃ <p><br/>
<p> אל תקשו לבבכם כמריבה כיום מסה במדבר׃ <p><br/>
<p> אשר נסוני אבותיכם בחנוני גם ראו פעלי׃ <p><br/>
<p> ארבעים שנה אקוט בדור ואמר עם תעי לבב הם והם לא ידעו דרכי׃ <p><br/>
<p> אשר נשבעתי באפי אם יבאון אל מנוחתי׃ <p><br/>
<p> שירו ליהוה שיר חדש שירו ליהוה כל הארץ׃ <p><br/>
<p> שירו ליהוה ברכו שמו בשרו מיום ליום ישועתו׃ <p><br/>
<p> ספרו בגוים כבודו בכל העמים נפלאותיו׃ <p><br/>
<p> כי גדול יהוה ומהלל מאד נורא הוא על כל אלהים׃ <p><br/>
<p> כי כל אלהי העמים אלילים ויהוה שמים עשה׃ <p><br/>
<p> הוד והדר לפניו עז ותפארת במקדשו׃ <p><br/>
<p> הבו ליהוה משפחות עמים הבו ליהוה כבוד ועז׃ <p><br/>
<p> הבו ליהוה כבוד שמו שאו מנחה ובאו לחצרותיו׃ <p><br/>
<p> השתחוו ליהוה בהדרת קדש חילו מפניו כל הארץ׃ <p><br/>
<p> אמרו בגוים יהוה מלך אף תכון תבל בל תמוט ידין עמים במישרים׃ <p><br/>
<p> ישמחו השמים ותגל הארץ ירעם הים ומלאו׃ <p><br/>
<p> יעלז שדי וכל אשר בו אז ירננו כל עצי יער׃ <p><br/>
<p> לפני יהוה כי בא כי בא לשפט הארץ ישפט תבל בצדק ועמים באמונתו׃ <p><br/>
<p> יהוה מלך תגל הארץ ישמחו איים רבים׃ <p><br/>
<p> ענן וערפל סביביו צדק ומשפט מכון כסאו׃ <p><br/>
<p> אש לפניו תלך ותלהט סביב צריו׃ <p><br/>
<p> האירו ברקיו תבל ראתה ותחל הארץ׃ <p><br/>
<p> הרים כדונג נמסו מלפני יהוה מלפני אדון כל הארץ׃ <p><br/>
<p> הגידו השמים צדקו וראו כל העמים כבודו׃ <p><br/>
<p> יבשו כל עבדי פסל המתהללים באלילים השתחוו לו כל אלהים׃ <p><br/>
<p> שמעה ותשמח ציון ותגלנה בנות יהודה למען משפטיך יהוה׃ <p><br/>
<p> כי אתה יהוה עליון על כל הארץ מאד נעלית על כל אלהים׃ <p><br/>
<p> אהבי יהוה שנאו רע שמר נפשות חסידיו מיד רשעים יצילם׃ <p><br/>
<p> אור זרע לצדיק ולישרי לב שמחה׃ <p><br/>
<p> שמחו צדיקים ביהוה והודו לזכר קדשו׃ <p><br/>
<p> מזמור שירו ליהוה שיר חדש כי נפלאות עשה הושיעה לו ימינו וזרוע קדשו׃ <p><br/>
<p> הודיע יהוה ישועתו לעיני הגוים גלה צדקתו׃ <p><br/>
<p> זכר חסדו ואמונתו לבית ישראל ראו כל אפסי ארץ את ישועת אלהינו׃ <p><br/>
<p> הריעו ליהוה כל הארץ פצחו ורננו וזמרו׃ <p><br/>
<p> זמרו ליהוה בכנור בכנור וקול זמרה׃ <p><br/>
<p> בחצצרות וקול שופר הריעו לפני המלך יהוה׃ <p><br/>
<p> ירעם הים ומלאו תבל וישבי בה׃ <p><br/>
<p> נהרות ימחאו כף יחד הרים ירננו׃ <p><br/>
<p> לפני יהוה כי בא לשפט הארץ ישפט תבל בצדק ועמים במישרים׃ <p><br/>
<p> יהוה מלך ירגזו עמים ישב כרובים תנוט הארץ׃ <p><br/>
<p> יהוה בציון גדול ורם הוא על כל העמים׃ <p><br/>
<p> יודו שמך גדול ונורא קדוש הוא׃ <p><br/>
<p> ועז מלך משפט אהב אתה כוננת מישרים משפט וצדקה ביעקב אתה עשית׃ <p><br/>
<p> רוממו יהוה אלהינו והשתחוו להדם רגליו קדוש הוא׃ <p><br/>
<p> משה ואהרן בכהניו ושמואל בקראי שמו קראים אל יהוה והוא יענם׃ <p><br/>
<p> בעמוד ענן ידבר אליהם שמרו עדתיו וחק נתן למו׃ <p><br/>
<p> יהוה אלהינו אתה עניתם אל נשא היית להם ונקם על עלילותם׃ <p><br/>
<p> רוממו יהוה אלהינו והשתחוו להר קדשו כי קדוש יהוה אלהינו׃ <p><br/>
<p> מזמור לתודה הריעו ליהוה כל הארץ׃ <p><br/>
<p> עבדו את יהוה בשמחה באו לפניו ברננה׃ <p><br/>
<p> דעו כי יהוה הוא אלהים הוא עשנו ולא אנחנו עמו וצאן מרעיתו׃ <p><br/>
<p> באו שעריו בתודה חצרתיו בתהלה הודו לו ברכו שמו׃ <p><br/>
<p> כי טוב יהוה לעולם חסדו ועד דר ודר אמונתו׃ <p><br/>
<p> לדוד מזמור חסד ומשפט אשירה לך יהוה אזמרה׃ <p><br/>
<p> אשכילה בדרך תמים מתי תבוא אלי אתהלך בתם לבבי בקרב ביתי׃ <p><br/>
<p> לא אשית לנגד עיני דבר בליעל עשה סטים שנאתי לא ידבק בי׃ <p><br/>
<p> לבב עקש יסור ממני רע לא אדע׃ <p><br/>
<p> מלושני בסתר רעהו אותו אצמית גבה עינים ורחב לבב אתו לא אוכל׃ <p><br/>
<p> עיני בנאמני ארץ לשבת עמדי הלך בדרך תמים הוא ישרתני׃ <p><br/>
<p> לא ישב בקרב ביתי עשה רמיה דבר שקרים לא יכון לנגד עיני׃ <p><br/>
<p> לבקרים אצמית כל רשעי ארץ להכרית מעיר יהוה כל פעלי און׃ <p><br/>
<p> תפלה לעני כי יעטף ולפני יהוה ישפך שיחו יהוה שמעה תפלתי ושועתי אליך תבוא׃ <p><br/>
<p> אל תסתר פניך ממני ביום צר לי הטה אלי אזנך ביום אקרא מהר ענני׃ <p><br/>
<p> כי כלו בעשן ימי ועצמותי כמו קד נחרו׃ <p><br/>
<p> הוכה כעשב ויבש לבי כי שכחתי מאכל לחמי׃ <p><br/>
<p> מקול אנחתי דבקה עצמי לבשרי׃ <p><br/>
<p> דמיתי לקאת מדבר הייתי ככוס חרבות׃ <p><br/>
<p> שקדתי ואהיה כצפור בודד על גג׃ <p><br/>
<p> כל היום חרפוני אויבי מהוללי בי נשבעו׃ <p><br/>
<p> כי אפר כלחם אכלתי ושקוי בבכי מסכתי׃ <p><br/>
<p> מפני זעמך וקצפך כי נשאתני ותשליכני׃ <p><br/>
<p> ימי כצל נטוי ואני כעשב איבש׃ <p><br/>
<p> ואתה יהוה לעולם תשב וזכרך לדר ודר׃ <p><br/>
<p> אתה תקום תרחם ציון כי עת לחננה כי בא מועד׃ <p><br/>
<p> כי רצו עבדיך את אבניה ואת עפרה יחננו׃ <p><br/>
<p> וייראו גוים את שם יהוה וכל מלכי הארץ את כבודך׃ <p><br/>
<p> כי בנה יהוה ציון נראה בכבודו׃ <p><br/>
<p> פנה אל תפלת הערער ולא בזה את תפלתם׃ <p><br/>
<p> תכתב זאת לדור אחרון ועם נברא יהלל יה׃ <p><br/>
<p> כי השקיף ממרום קדשו יהוה משמים אל ארץ הביט׃ <p><br/>
<p> לשמע אנקת אסיר לפתח בני תמותה׃ <p><br/>
<p> לספר בציון שם יהוה ותהלתו בירושלם׃ <p><br/>
<p> בהקבץ עמים יחדו וממלכות לעבד את יהוה׃ <p><br/>
<p> ענה בדרך כחו קצר ימי׃ <p><br/>
<p> אמר אלי אל תעלני בחצי ימי בדור דורים שנותיך׃ <p><br/>
<p> לפנים הארץ יסדת ומעשה ידיך שמים׃ <p><br/>
<p> המה יאבדו ואתה תעמד וכלם כבגד יבלו כלבוש תחליפם ויחלפו׃ <p><br/>
<p> ואתה הוא ושנותיך לא יתמו׃ <p><br/>
<p> בני עבדיך ישכונו וזרעם לפניך יכון׃ <p><br/>
<p> לדוד ברכי נפשי את יהוה וכל קרבי את שם קדשו׃ <p><br/>
<p> ברכי נפשי את יהוה ואל תשכחי כל גמוליו׃ <p><br/>
<p> הסלח לכל עונכי הרפא לכל תחלאיכי׃ <p><br/>
<p> הגואל משחת חייכי המעטרכי חסד ורחמים׃ <p><br/>
<p> המשביע בטוב עדיך תתחדש כנשר נעוריכי׃ <p><br/>
<p> עשה צדקות יהוה ומשפטים לכל עשוקים׃ <p><br/>
<p> יודיע דרכיו למשה לבני ישראל עלילותיו׃ <p><br/>
<p> רחום וחנון יהוה ארך אפים ורב חסד׃ <p><br/>
<p> לא לנצח יריב ולא לעולם יטור׃ <p><br/>
<p> לא כחטאינו עשה לנו ולא כעונתינו גמל עלינו׃ <p><br/>
<p> כי כגבה שמים על הארץ גבר חסדו על יראיו׃ <p><br/>
<p> כרחק מזרח ממערב הרחיק ממנו את פשעינו׃ <p><br/>
<p> כרחם אב על בנים רחם יהוה על יראיו׃ <p><br/>
<p> כי הוא ידע יצרנו זכור כי עפר אנחנו׃ <p><br/>
<p> אנוש כחציר ימיו כציץ השדה כן יציץ׃ <p><br/>
<p> כי רוח עברה בו ואיננו ולא יכירנו עוד מקומו׃ <p><br/>
<p> וחסד יהוה מעולם ועד עולם על יראיו וצדקתו לבני בנים׃ <p><br/>
<p> לשמרי בריתו ולזכרי פקדיו לעשותם׃ <p><br/>
<p> יהוה בשמים הכין כסאו ומלכותו בכל משלה׃ <p><br/>
<p> ברכו יהוה מלאכיו גברי כח עשי דברו לשמע בקול דברו׃ <p><br/>
<p> ברכו יהוה כל צבאיו משרתיו עשי רצונו׃ <p><br/>
<p> ברכו יהוה כל מעשיו בכל מקמות ממשלתו ברכי נפשי את יהוה׃ <p><br/>
<p> ברכי נפשי את יהוה יהוה אלהי גדלת מאד הוד והדר לבשת׃ <p><br/>
<p> עטה אור כשלמה נוטה שמים כיריעה׃ <p><br/>
<p> המקרה במים עליותיו השם עבים רכובו המהלך על כנפי רוח׃ <p><br/>
<p> עשה מלאכיו רוחות משרתיו אש להט׃ <p><br/>
<p> יסד ארץ על מכוניה בל תמוט עולם ועד׃ <p><br/>
<p> תהום כלבוש כסיתו על הרים יעמדו מים׃ <p><br/>
<p> מן גערתך ינוסון מן קול רעמך יחפזון׃ <p><br/>
<p> יעלו הרים ירדו בקעות אל מקום זה יסדת להם׃ <p><br/>
<p> גבול שמת בל יעברון בל ישובון לכסות הארץ׃ <p><br/>
<p> המשלח מעינים בנחלים בין הרים יהלכון׃ <p><br/>
<p> ישקו כל חיתו שדי ישברו פראים צמאם׃ <p><br/>
<p> עליהם עוף השמים ישכון מבין עפאים יתנו קול׃ <p><br/>
<p> משקה הרים מעליותיו מפרי מעשיך תשבע הארץ׃ <p><br/>
<p> מצמיח חציר לבהמה ועשב לעבדת האדם להוציא לחם מן הארץ׃ <p><br/>
<p> ויין ישמח לבב אנוש להצהיל פנים משמן ולחם לבב אנוש יסעד׃ <p><br/>
<p> ישבעו עצי יהוה ארזי לבנון אשר נטע׃ <p><br/>
<p> אשר שם צפרים יקננו חסידה ברושים ביתה׃ <p><br/>
<p> הרים הגבהים ליעלים סלעים מחסה לשפנים׃ <p><br/>
<p> עשה ירח למועדים שמש ידע מבואו׃ <p><br/>
<p> תשת חשך ויהי לילה בו תרמש כל חיתו יער׃ <p><br/>
<p> הכפירים שאגים לטרף ולבקש מאל אכלם׃ <p><br/>
<p> תזרח השמש יאספון ואל מעונתם ירבצון׃ <p><br/>
<p> יצא אדם לפעלו ולעבדתו עדי ערב׃ <p><br/>
<p> מה רבו מעשיך יהוה כלם בחכמה עשית מלאה הארץ קנינך׃ <p><br/>
<p> זה הים גדול ורחב ידים שם רמש ואין מספר חיות קטנות עם גדלות׃ <p><br/>
<p> שם אניות יהלכון לויתן זה יצרת לשחק בו׃ <p><br/>
<p> כלם אליך ישברון לתת אכלם בעתו׃ <p><br/>
<p> תתן להם ילקטון תפתח ידך ישבעון טוב׃ <p><br/>
<p> תסתיר פניך יבהלון תסף רוחם יגועון ואל עפרם ישובון׃ <p><br/>
<p> תשלח רוחך יבראון ותחדש פני אדמה׃ <p><br/>
<p> יהי כבוד יהוה לעולם ישמח יהוה במעשיו׃ <p><br/>
<p> המביט לארץ ותרעד יגע בהרים ויעשנו׃ <p><br/>
<p> אשירה ליהוה בחיי אזמרה לאלהי בעודי׃ <p><br/>
<p> יערב עליו שיחי אנכי אשמח ביהוה׃ <p><br/>
<p> יתמו חטאים מן הארץ ורשעים עוד אינם ברכי נפשי את יהוה הללו יה׃ <p><br/>
<p> הודו ליהוה קראו בשמו הודיעו בעמים עלילותיו׃ <p><br/>
<p> שירו לו זמרו לו שיחו בכל נפלאותיו׃ <p><br/>
<p> התהללו בשם קדשו ישמח לב מבקשי יהוה׃ <p><br/>
<p> דרשו יהוה ועזו בקשו פניו תמיד׃ <p><br/>
<p> זכרו נפלאותיו אשר עשה מפתיו ומשפטי פיו׃ <p><br/>
<p> זרע אברהם עבדו בני יעקב בחיריו׃ <p><br/>
<p> הוא יהוה אלהינו בכל הארץ משפטיו׃ <p><br/>
<p> זכר לעולם בריתו דבר צוה לאלף דור׃ <p><br/>
<p> אשר כרת את אברהם ושבועתו לישחק׃ <p><br/>
<p> ויעמידה ליעקב לחק לישראל ברית עולם׃ <p><br/>
<p> לאמר לך אתן את ארץ כנען חבל נחלתכם׃ <p><br/>
<p> בהיותם מתי מספר כמעט וגרים בה׃ <p><br/>
<p> ויתהלכו מגוי אל גוי מממלכה אל עם אחר׃ <p><br/>
<p> לא הניח אדם לעשקם ויוכח עליהם מלכים׃ <p><br/>
<p> אל תגעו במשיחי ולנביאי אל תרעו׃ <p><br/>
<p> ויקרא רעב על הארץ כל מטה לחם שבר׃ <p><br/>
<p> שלח לפניהם איש לעבד נמכר יוסף׃ <p><br/>
<p> ענו בכבל רגליו ברזל באה נפשו׃ <p><br/>
<p> עד עת בא דברו אמרת יהוה צרפתהו׃ <p><br/>
<p> שלח מלך ויתירהו משל עמים ויפתחהו׃ <p><br/>
<p> שמו אדון לביתו ומשל בכל קנינו׃ <p><br/>
<p> לאסר שריו בנפשו וזקניו יחכם׃ <p><br/>
<p> ויבא ישראל מצרים ויעקב גר בארץ חם׃ <p><br/>
<p> ויפר את עמו מאד ויעצמהו מצריו׃ <p><br/>
<p> הפך לבם לשנא עמו להתנכל בעבדיו׃ <p><br/>
<p> שלח משה עבדו אהרן אשר בחר בו׃ <p><br/>
<p> שמו בם דברי אתותיו ומפתים בארץ חם׃ <p><br/>
<p> שלח חשך ויחשך ולא מרו את דבריו׃ <p><br/>
<p> הפך את מימיהם לדם וימת את דגתם׃ <p><br/>
<p> שרץ ארצם צפרדעים בחדרי מלכיהם׃ <p><br/>
<p> אמר ויבא ערב כנים בכל גבולם׃ <p><br/>
<p> נתן גשמיהם ברד אש להבות בארצם׃ <p><br/>
<p> ויך גפנם ותאנתם וישבר עץ גבולם׃ <p><br/>
<p> אמר ויבא ארבה וילק ואין מספר׃ <p><br/>
<p> ויאכל כל עשב בארצם ויאכל פרי אדמתם׃ <p><br/>
<p> ויך כל בכור בארצם ראשית לכל אונם׃ <p><br/>
<p> ויוציאם בכסף וזהב ואין בשבטיו כושל׃ <p><br/>
<p> שמח מצרים בצאתם כי נפל פחדם עליהם׃ <p><br/>
<p> פרש ענן למסך ואש להאיר לילה׃ <p><br/>
<p> שאל ויבא שלו ולחם שמים ישביעם׃ <p><br/>
<p> פתח צור ויזובו מים הלכו בציות נהר׃ <p><br/>
<p> כי זכר את דבר קדשו את אברהם עבדו׃ <p><br/>
<p> ויוצא עמו בששון ברנה את בחיריו׃ <p><br/>
<p> ויתן להם ארצות גוים ועמל לאמים יירשו׃ <p><br/>
<p> בעבור ישמרו חקיו ותורתיו ינצרו הללו יה׃ <p><br/>
<p> הללויה הודו ליהוה כי טוב כי לעולם חסדו׃ <p><br/>
<p> מי ימלל גבורות יהוה ישמיע כל תהלתו׃ <p><br/>
<p> אשרי שמרי משפט עשה צדקה בכל עת׃ <p><br/>
<p> זכרני יהוה ברצון עמך פקדני בישועתך׃ <p><br/>
<p> לראות בטובת בחיריך לשמח בשמחת גויך להתהלל עם נחלתך׃ <p><br/>
<p> חטאנו עם אבותינו העוינו הרשענו׃ <p><br/>
<p> אבותינו במצרים לא השכילו נפלאותיך לא זכרו את רב חסדיך וימרו על ים בים סוף׃ <p><br/>
<p> ויושיעם למען שמו להודיע את גבורתו׃ <p><br/>
<p> ויגער בים סוף ויחרב ויוליכם בתהמות כמדבר׃ <p><br/>
<p> ויושיעם מיד שונא ויגאלם מיד אויב׃ <p><br/>
<p> ויכסו מים צריהם אחד מהם לא נותר׃ <p><br/>
<p> ויאמינו בדבריו ישירו תהלתו׃ <p><br/>
<p> מהרו שכחו מעשיו לא חכו לעצתו׃ <p><br/>
<p> ויתאוו תאוה במדבר וינסו אל בישימון׃ <p><br/>
<p> ויתן להם שאלתם וישלח רזון בנפשם׃ <p><br/>
<p> ויקנאו למשה במחנה לאהרן קדוש יהוה׃ <p><br/>
<p> תפתח ארץ ותבלע דתן ותכס על עדת אבירם׃ <p><br/>
<p> ותבער אש בעדתם להבה תלהט רשעים׃ <p><br/>
<p> יעשו עגל בחרב וישתחוו למסכה׃ <p><br/>
<p> וימירו את כבודם בתבנית שור אכל עשב׃ <p><br/>
<p> שכחו אל מושיעם עשה גדלות במצרים׃ <p><br/>
<p> נפלאות בארץ חם נוראות על ים סוף׃ <p><br/>
<p> ויאמר להשמידם לולי משה בחירו עמד בפרץ לפניו להשיב חמתו מהשחית׃ <p><br/>
<p> וימאסו בארץ חמדה לא האמינו לדברו׃ <p><br/>
<p> וירגנו באהליהם לא שמעו בקול יהוה׃ <p><br/>
<p> וישא ידו להם להפיל אותם במדבר׃ <p><br/>
<p> ולהפיל זרעם בגוים ולזרותם בארצות׃ <p><br/>
<p> ויצמדו לבעל פעור ויאכלו זבחי מתים׃ <p><br/>
<p> ויכעיסו במעלליהם ותפרץ בם מגפה׃ <p><br/>
<p> ויעמד פינחס ויפלל ותעצר המגפה׃ <p><br/>
<p> ותחשב לו לצדקה לדר ודר עד עולם׃ <p><br/>
<p> ויקציפו על מי מריבה וירע למשה בעבורם׃ <p><br/>
<p> כי המרו את רוחו ויבטא בשפתיו׃ <p><br/>
<p> לא השמידו את העמים אשר אמר יהוה להם׃ <p><br/>
<p> ויתערבו בגוים וילמדו מעשיהם׃ <p><br/>
<p> ויעבדו את עצביהם ויהיו להם למוקש׃ <p><br/>
<p> ויזבחו את בניהם ואת בנותיהם לשדים׃ <p><br/>
<p> וישפכו דם נקי דם בניהם ובנותיהם אשר זבחו לעצבי כנען ותחנף הארץ בדמים׃ <p><br/>
<p> ויטמאו במעשיהם ויזנו במעלליהם׃ <p><br/>
<p> ויחר אף יהוה בעמו ויתעב את נחלתו׃ <p><br/>
<p> ויתנם ביד גוים וימשלו בהם שנאיהם׃ <p><br/>
<p> וילחצום אויביהם ויכנעו תחת ידם׃ <p><br/>
<p> פעמים רבות יצילם והמה ימרו בעצתם וימכו בעונם׃ <p><br/>
<p> וירא בצר להם בשמעו את רנתם׃ <p><br/>
<p> ויזכר להם בריתו וינחם כרב חסדו׃ <p><br/>
<p> ויתן אותם לרחמים לפני כל שוביהם׃ <p><br/>
<p> הושיענו יהוה אלהינו וקבצנו מן הגוים להדות לשם קדשך להשתבח בתהלתך׃ <p><br/>
<p> ברוך יהוה אלהי ישראל מן העולם ועד העולם ואמר כל העם אמן הללו יה׃ <p><br/>
<p> הדו ליהוה כי טוב כי לעולם חסדו׃ <p><br/>
<p> יאמרו גאולי יהוה אשר גאלם מיד צר׃ <p><br/>
<p> ומארצות קבצם ממזרח וממערב מצפון ומים׃ <p><br/>
<p> תעו במדבר בישימון דרך עיר מושב לא מצאו׃ <p><br/>
<p> רעבים גם צמאים נפשם בהם תתעטף׃ <p><br/>
<p> ויצעקו אל יהוה בצר להם ממצוקותיהם יצילם׃ <p><br/>
<p> וידריכם בדרך ישרה ללכת אל עיר מושב׃ <p><br/>
<p> יודו ליהוה חסדו ונפלאותיו לבני אדם׃ <p><br/>
<p> כי השביע נפש שקקה ונפש רעבה מלא טוב׃ <p><br/>
<p> ישבי חשך וצלמות אסירי עני וברזל׃ <p><br/>
<p> כי המרו אמרי אל ועצת עליון נאצו׃ <p><br/>
<p> ויכנע בעמל לבם כשלו ואין עזר׃ <p><br/>
<p> ויזעקו אל יהוה בצר להם ממצקותיהם יושיעם׃ <p><br/>
<p> יוציאם מחשך וצלמות ומוסרותיהם ינתק׃ <p><br/>
<p> יודו ליהוה חסדו ונפלאותיו לבני אדם׃ <p><br/>
<p> כי שבר דלתות נחשת ובריחי ברזל גדע׃ <p><br/>
<p> אולים מדרך פשעם ומעונתיהם יתענו׃ <p><br/>
<p> כל אכל תתעב נפשם ויגיעו עד שערי מות׃ <p><br/>
<p> ויזעקו אל יהוה בצר להם ממצקותיהם יושיעם׃ <p><br/>
<p> ישלח דברו וירפאם וימלט משחיתותם׃ <p><br/>
<p> יודו ליהוה חסדו ונפלאותיו לבני אדם׃ <p><br/>
<p> ויזבחו זבחי תודה ויספרו מעשיו ברנה׃ <p><br/>
<p> יורדי הים באניות עשי מלאכה במים רבים׃ <p><br/>
<p> המה ראו מעשי יהוה ונפלאותיו במצולה׃ <p><br/>
<p> ויאמר ויעמד רוח סערה ותרומם גליו׃ <p><br/>
<p> יעלו שמים ירדו תהומות נפשם ברעה תתמוגג׃ <p><br/>
<p> יחוגו וינועו כשכור וכל חכמתם תתבלע׃ <p><br/>
<p> ויצעקו אל יהוה בצר להם וממצוקתיהם יוציאם׃ <p><br/>
<p> יקם סערה לדממה ויחשו גליהם׃ <p><br/>
<p> וישמחו כי ישתקו וינחם אל מחוז חפצם׃ <p><br/>
<p> יודו ליהוה חסדו ונפלאותיו לבני אדם׃ <p><br/>
<p> וירממוהו בקהל עם ובמושב זקנים יהללוהו׃ <p><br/>
<p> ישם נהרות למדבר ומצאי מים לצמאון׃ <p><br/>
<p> ארץ פרי למלחה מרעת ישבי בה׃ <p><br/>
<p> ישם מדבר לאגם מים וארץ ציה למצאי מים׃ <p><br/>
<p> ויושב שם רעבים ויכוננו עיר מושב׃ <p><br/>
<p> ויזרעו שדות ויטעו כרמים ויעשו פרי תבואה׃ <p><br/>
<p> ויברכם וירבו מאד ובהמתם לא ימעיט׃ <p><br/>
<p> וימעטו וישחו מעצר רעה ויגון׃ <p><br/>
<p> שפך בוז על נדיבים ויתעם בתהו לא דרך׃ <p><br/>
<p> וישגב אביון מעוני וישם כצאן משפחות׃ <p><br/>
<p> יראו ישרים וישמחו וכל עולה קפצה פיה׃ <p><br/>
<p> מי חכם וישמר אלה ויתבוננו חסדי יהוה׃ <p><br/>
<p> שיר מזמור לדוד נכון לבי אלהים אשירה ואזמרה אף כבודי׃ <p><br/>
<p> עורה הנבל וכנור אעירה שחר׃ <p><br/>
<p> אודך בעמים יהוה ואזמרך בל אמים׃ <p><br/>
<p> כי גדול מעל שמים חסדך ועד שחקים אמתך׃ <p><br/>
<p> רומה על שמים אלהים ועל כל הארץ כבודך׃ <p><br/>
<p> למען יחלצון ידידיך הושיעה ימינך וענני׃ <p><br/>
<p> אלהים דבר בקדשו אעלזה אחלקה שכם ועמק סכות אמדד׃ <p><br/>
<p> לי גלעד לי מנשה ואפרים מעוז ראשי יהודה מחקקי׃ <p><br/>
<p> מואב סיר רחצי על אדום אשליך נעלי עלי פלשת אתרועע׃ <p><br/>
<p> מי יבלני עיר מבצר מי נחני עד אדום׃ <p><br/>
<p> הלא אלהים זנחתנו ולא תצא אלהים בצבאתינו׃ <p><br/>
<p> הבה לנו עזרת מצר ושוא תשועת אדם׃ <p><br/>
<p> באלהים נעשה חיל והוא יבוס צרינו׃ <p><br/>
<p> למנצח לדוד מזמור אלהי תהלתי אל תחרש׃ <p><br/>
<p> כי פי רשע ופי מרמה עלי פתחו דברו אתי לשון שקר׃ <p><br/>
<p> ודברי שנאה סבבוני וילחמוני חנם׃ <p><br/>
<p> תחת אהבתי ישטנוני ואני תפלה׃ <p><br/>
<p> וישימו עלי רעה תחת טובה ושנאה תחת אהבתי׃ <p><br/>
<p> הפקד עליו רשע ושטן יעמד על ימינו׃ <p><br/>
<p> בהשפטו יצא רשע ותפלתו תהיה לחטאה׃ <p><br/>
<p> יהיו ימיו מעטים פקדתו יקח אחר׃ <p><br/>
<p> יהיו בניו יתומים ואשתו אלמנה׃ <p><br/>
<p> ונוע ינועו בניו ושאלו ודרשו מחרבותיהם׃ <p><br/>
<p> ינקש נושה לכל אשר לו ויבזו זרים יגיעו׃ <p><br/>
<p> אל יהי לו משך חסד ואל יהי חונן ליתומיו׃ <p><br/>
<p> יהי אחריתו להכרית בדור אחר ימח שמם׃ <p><br/>
<p> יזכר עון אבתיו אל יהוה וחטאת אמו אל תמח׃ <p><br/>
<p> יהיו נגד יהוה תמיד ויכרת מארץ זכרם׃ <p><br/>
<p> יען אשר לא זכר עשות חסד וירדף איש עני ואביון ונכאה לבב למותת׃ <p><br/>
<p> ויאהב קללה ותבואהו ולא חפץ בברכה ותרחק ממנו׃ <p><br/>
<p> וילבש קללה כמדו ותבא כמים בקרבו וכשמן בעצמותיו׃ <p><br/>
<p> תהי לו כבגד יעטה ולמזח תמיד יחגרה׃ <p><br/>
<p> זאת פעלת שטני מאת יהוה והדברים רע על נפשי׃ <p><br/>
<p> ואתה יהוה אדני עשה אתי למען שמך כי טוב חסדך הצילני׃ <p><br/>
<p> כי עני ואביון אנכי ולבי חלל בקרבי׃ <p><br/>
<p> כצל כנטותו נהלכתי ננערתי כארבה׃ <p><br/>
<p> ברכי כשלו מצום ובשרי כחש משמן׃ <p><br/>
<p> ואני הייתי חרפה להם יראוני יניעון ראשם׃ <p><br/>
<p> עזרני יהוה אלהי הושיעני כחסדך׃ <p><br/>
<p> וידעו כי ידך זאת אתה יהוה עשיתה׃ <p><br/>
<p> יקללו המה ואתה תברך קמו ויבשו ועבדך ישמח׃ <p><br/>
<p> ילבשו שוטני כלמה ויעטו כמעיל בשתם׃ <p><br/>
<p> אודה יהוה מאד בפי ובתוך רבים אהללנו׃ <p><br/>
<p> כי יעמד לימין אביון להושיע משפטי נפשו׃ <p><br/>
<p> לדוד מזמור נאם יהוה לאדני שב לימיני עד אשית איביך הדם לרגליך׃ <p><br/>
<p> מטה עזך ישלח יהוה מציון רדה בקרב איביך׃ <p><br/>
<p> עמך נדבת ביום חילך בהדרי קדש מרחם משחר לך טל ילדתיך׃ <p><br/>
<p> נשבע יהוה ולא ינחם אתה כהן לעולם על דברתי מלכי צדק׃ <p><br/>
<p> אדני על ימינך מחץ ביום אפו מלכים׃ <p><br/>
<p> ידין בגוים מלא גויות מחץ ראש על ארץ רבה׃ <p><br/>
<p> מנחל בדרך ישתה על כן ירים ראש׃ <p><br/>
<p> הללו יה אודה יהוה בכל לבב בסוד ישרים ועדה׃ <p><br/>
<p> גדלים מעשי יהוה דרושים לכל חפציהם׃ <p><br/>
<p> הוד והדר פעלו וצדקתו עמדת לעד׃ <p><br/>
<p> זכר עשה לנפלאתיו חנון ורחום יהוה׃ <p><br/>
<p> טרף נתן ליראיו יזכר לעולם בריתו׃ <p><br/>
<p> כח מעשיו הגיד לעמו לתת להם נחלת גוים׃ <p><br/>
<p> מעשי ידיו אמת ומשפט נאמנים כל פקודיו׃ <p><br/>
<p> סמוכים לעד לעולם עשוים באמת וישר׃ <p><br/>
<p> פדות שלח לעמו צוה לעולם בריתו קדוש ונורא שמו׃ <p><br/>
<p> ראשית חכמה יראת יהוה שכל טוב לכל עשיהם תהלתו עמדת לעד׃ <p><br/>
<p> הללו יה אשרי איש ירא את יהוה במצותיו חפץ מאד׃ <p><br/>
<p> גבור בארץ יהיה זרעו דור ישרים יברך׃ <p><br/>
<p> הון ועשר בביתו וצדקתו עמדת לעד׃ <p><br/>
<p> זרח בחשך אור לישרים חנון ורחום וצדיק׃ <p><br/>
<p> טוב איש חונן ומלוה יכלכל דבריו במשפט׃ <p><br/>
<p> כי לעולם לא ימוט לזכר עולם יהיה צדיק׃ <p><br/>
<p> משמועה רעה לא יירא נכון לבו בטח ביהוה׃ <p><br/>
<p> סמוך לבו לא יירא עד אשר יראה בצריו׃ <p><br/>
<p> פזר נתן לאביונים צדקתו עמדת לעד קרנו תרום בכבוד׃ <p><br/>
<p> רשע יראה וכעס שניו יחרק ונמס תאות רשעים תאבד׃ <p><br/>
<p> הללו יה הללו עבדי יהוה הללו את שם יהוה׃ <p><br/>
<p> יהי שם יהוה מברך מעתה ועד עולם׃ <p><br/>
<p> ממזרח שמש עד מבואו מהלל שם יהוה׃ <p><br/>
<p> רם על כל גוים יהוה על השמים כבודו׃ <p><br/>
<p> מי כיהוה אלהינו המגביהי לשבת׃ <p><br/>
<p> המשפילי לראות בשמים ובארץ׃ <p><br/>
<p> מקימי מעפר דל מאשפת ירים אביון׃ <p><br/>
<p> להושיבי עם נדיבים עם נדיבי עמו׃ <p><br/>
<p> מושיבי עקרת הבית אם הבנים שמחה הללו יה׃ <p><br/>
<p> בצאת ישראל ממצרים בית יעקב מעם לעז׃ <p><br/>
<p> היתה יהודה לקדשו ישראל ממשלותיו׃ <p><br/>
<p> הים ראה וינס הירדן יסב לאחור׃ <p><br/>
<p> ההרים רקדו כאילים גבעות כבני צאן׃ <p><br/>
<p> מה לך הים כי תנוס הירדן תסב לאחור׃ <p><br/>
<p> ההרים תרקדו כאילים גבעות כבני צאן׃ <p><br/>
<p> מלפני אדון חולי ארץ מלפני אלוה יעקב׃ <p><br/>
<p> ההפכי הצור אגם מים חלמיש למעינו מים׃ <p><br/>
<p> לא לנו יהוה לא לנו כי לשמך תן כבוד על חסדך על אמתך׃ <p><br/>
<p> למה יאמרו הגוים איה נא אלהיהם׃ <p><br/>
<p> ואלהינו בשמים כל אשר חפץ עשה׃ <p><br/>
<p> עצביהם כסף וזהב מעשה ידי אדם׃ <p><br/>
<p> פה להם ולא ידברו עינים להם ולא יראו׃ <p><br/>
<p> אזנים להם ולא ישמעו אף להם ולא יריחון׃ <p><br/>
<p> ידיהם ולא ימישון רגליהם ולא יהלכו לא יהגו בגרונם׃ <p><br/>
<p> כמוהם יהיו עשיהם כל אשר בטח בהם׃ <p><br/>
<p> ישראל בטח ביהוה עזרם ומגנם הוא׃ <p><br/>
<p> בית אהרן בטחו ביהוה עזרם ומגנם הוא׃ <p><br/>
<p> יראי יהוה בטחו ביהוה עזרם ומגנם הוא׃ <p><br/>
<p> יהוה זכרנו יברך יברך את בית ישראל יברך את בית אהרן׃ <p><br/>
<p> יברך יראי יהוה הקטנים עם הגדלים׃ <p><br/>
<p> יסף יהוה עליכם עליכם ועל בניכם׃ <p><br/>
<p> ברוכים אתם ליהוה עשה שמים וארץ׃ <p><br/>
<p> השמים שמים ליהוה והארץ נתן לבני אדם׃ <p><br/>
<p> לא המתים יהללו יה ולא כל ירדי דומה׃ <p><br/>
<p> ואנחנו נברך יה מעתה ועד עולם הללו יה׃ <p><br/>
<p> אהבתי כי ישמע יהוה את קולי תחנוני׃ <p><br/>
<p> כי הטה אזנו לי ובימי אקרא׃ <p><br/>
<p> אפפוני חבלי מות ומצרי שאול מצאוני צרה ויגון אמצא׃ <p><br/>
<p> ובשם יהוה אקרא אנה יהוה מלטה נפשי׃ <p><br/>
<p> חנון יהוה וצדיק ואלהינו מרחם׃ <p><br/>
<p> שמר פתאים יהוה דלותי ולי יהושיע׃ <p><br/>
<p> שובי נפשי למנוחיכי כי יהוה גמל עליכי׃ <p><br/>
<p> כי חלצת נפשי ממות את עיני מן דמעה את רגלי מדחי׃ <p><br/>
<p> אתהלך לפני יהוה בארצות החיים׃ <p><br/>
<p> האמנתי כי אדבר אני עניתי מאד׃ <p><br/>
<p> אני אמרתי בחפזי כל האדם כזב׃ <p><br/>
<p> מה אשיב ליהוה כל תגמולוהי עלי׃ <p><br/>
<p> כוס ישועות אשא ובשם יהוה אקרא׃ <p><br/>
<p> נדרי ליהוה אשלם נגדה נא לכל עמו׃ <p><br/>
<p> יקר בעיני יהוה המותה לחסידיו׃ <p><br/>
<p> אנה יהוה כי אני עבדך אני עבדך בן אמתך פתחת למוסרי׃ <p><br/>
<p> לך אזבח זבח תודה ובשם יהוה אקרא׃ <p><br/>
<p> נדרי ליהוה אשלם נגדה נא לכל עמו׃ <p><br/>
<p> בחצרות בית יהוה בתוככי ירושלם הללו יה׃ <p><br/>
<p> הללו את יהוה כל גוים שבחוהו כל האמים׃ <p><br/>
<p> כי גבר עלינו חסדו ואמת יהוה לעולם הללו יה׃ <p><br/>
<p> הודו ליהוה כי טוב כי לעולם חסדו׃ <p><br/>
<p> יאמר נא ישראל כי לעולם חסדו׃ <p><br/>
<p> יאמרו נא בית אהרן כי לעולם חסדו׃ <p><br/>
<p> יאמרו נא יראי יהוה כי לעולם חסדו׃ <p><br/>
<p> מן המצר קראתי יה ענני במרחב יה׃ <p><br/>
<p> יהוה לי לא אירא מה יעשה לי אדם׃ <p><br/>
<p> יהוה לי בעזרי ואני אראה בשנאי׃ <p><br/>
<p> טוב לחסות ביהוה מבטח באדם׃ <p><br/>
<p> טוב לחסות ביהוה מבטח בנדיבים׃ <p><br/>
<p> כל גוים סבבוני בשם יהוה כי אמילם׃ <p><br/>
<p> סבוני גם סבבוני בשם יהוה כי אמילם׃ <p><br/>
<p> סבוני כדבורים דעכו כאש קוצים בשם יהוה כי אמילם׃ <p><br/>
<p> דחה דחיתני לנפל ויהוה עזרני׃ <p><br/>
<p> עזי וזמרת יה ויהי לי לישועה׃ <p><br/>
<p> קול רנה וישועה באהלי צדיקים ימין יהוה עשה חיל׃ <p><br/>
<p> ימין יהוה רוממה ימין יהוה עשה חיל׃ <p><br/>
<p> לא אמות כי אחיה ואספר מעשי יה׃ <p><br/>
<p> יסר יסרני יה ולמות לא נתנני׃ <p><br/>
<p> פתחו לי שערי צדק אבא בם אודה יה׃ <p><br/>
<p> זה השער ליהוה צדיקים יבאו בו׃ <p><br/>
<p> אודך כי עניתני ותהי לי לישועה׃ <p><br/>
<p> אבן מאסו הבונים היתה לראש פנה׃ <p><br/>
<p> מאת יהוה היתה זאת היא נפלאת בעינינו׃ <p><br/>
<p> זה היום עשה יהוה נגילה ונשמחה בו׃ <p><br/>
<p> אנא יהוה הושיעה נא אנא יהוה הצליחה נא׃ <p><br/>
<p> ברוך הבא בשם יהוה ברכנוכם מבית יהוה׃ <p><br/>
<p> אל יהוה ויאר לנו אסרו חג בעבתים עד קרנות המזבח׃ <p><br/>
<p> אלי אתה ואודך אלהי ארוממך׃ <p><br/>
<p> הודו ליהוה כי טוב כי לעולם חסדו׃ <p><br/>
<p> אשרי תמימי דרך ההלכים בתורת יהוה׃ <p><br/>
<p> אשרי נצרי עדתיו בכל לב ידרשוהו׃ <p><br/>
<p> אף לא פעלו עולה בדרכיו הלכו׃ <p><br/>
<p> אתה צויתה פקדיך לשמר מאד׃ <p><br/>
<p> אחלי יכנו דרכי לשמר חקיך׃ <p><br/>
<p> אז לא אבוש בהביטי אל כל מצותיך׃ <p><br/>
<p> אודך בישר לבב בלמדי משפטי צדקך׃ <p><br/>
<p> את חקיך אשמר אל תעזבני עד מאד׃ <p><br/>
<p> במה יזכה נער את ארחו לשמר כדברך׃ <p><br/>
<p> בכל לבי דרשתיך אל תשגני ממצותיך׃ <p><br/>
<p> בלבי צפנתי אמרתך למען לא אחטא לך׃ <p><br/>
<p> ברוך אתה יהוה למדני חקיך׃ <p><br/>
<p> בשפתי ספרתי כל משפטי פיך׃ <p><br/>
<p> בדרך עדותיך ששתי כעל כל הון׃ <p><br/>
<p> בפקדיך אשיחה ואביטה ארחתיך׃ <p><br/>
<p> בחקתיך אשתעשע לא אשכח דברך׃ <p><br/>
<p> גמל על עבדך אחיה ואשמרה דברך׃ <p><br/>
<p> גל עיני ואביטה נפלאות מתורתך׃ <p><br/>
<p> גר אנכי בארץ אל תסתר ממני מצותיך׃ <p><br/>
<p> גרסה נפשי לתאבה אל משפטיך בכל עת׃ <p><br/>
<p> גערת זדים ארורים השגים ממצותיך׃ <p><br/>
<p> גל מעלי חרפה ובוז כי עדתיך נצרתי׃ <p><br/>
<p> גם ישבו שרים בי נדברו עבדך ישיח בחקיך׃ <p><br/>
<p> גם עדתיך שעשעי אנשי עצתי׃ <p><br/>
<p> דבקה לעפר נפשי חיני כדברך׃ <p><br/>
<p> דרכי ספרתי ותענני למדני חקיך׃ <p><br/>
<p> דרך פקודיך הבינני ואשיחה בנפלאותיך׃ <p><br/>
<p> דלפה נפשי מתוגה קימני כדברך׃ <p><br/>
<p> דרך שקר הסר ממני ותורתך חנני׃ <p><br/>
<p> דרך אמונה בחרתי משפטיך שויתי׃ <p><br/>
<p> דבקתי בעדותיך יהוה אל תבישני׃ <p><br/>
<p> דרך מצותיך ארוץ כי תרחיב לבי׃ <p><br/>
<p> הורני יהוה דרך חקיך ואצרנה עקב׃ <p><br/>
<p> הבינני ואצרה תורתך ואשמרנה בכל לב׃ <p><br/>
<p> הדריכני בנתיב מצותיך כי בו חפצתי׃ <p><br/>
<p> הט לבי אל עדותיך ואל אל בצע׃ <p><br/>
<p> העבר עיני מראות שוא בדרכך חיני׃ <p><br/>
<p> הקם לעבדך אמרתך אשר ליראתך׃ <p><br/>
<p> העבר חרפתי אשר יגרתי כי משפטיך טובים׃ <p><br/>
<p> הנה תאבתי לפקדיך בצדקתך חיני׃ <p><br/>
<p> ויבאני חסדך יהוה תשועתך כאמרתך׃ <p><br/>
<p> ואענה חרפי דבר כי בטחתי בדברך׃ <p><br/>
<p> ואל תצל מפי דבר אמת עד מאד כי למשפטך יחלתי׃ <p><br/>
<p> ואשמרה תורתך תמיד לעולם ועד׃ <p><br/>
<p> ואתהלכה ברחבה כי פקדיך דרשתי׃ <p><br/>
<p> ואדברה בעדתיך נגד מלכים ולא אבוש׃ <p><br/>
<p> ואשתעשע במצותיך אשר אהבתי׃ <p><br/>
<p> ואשא כפי אל מצותיך אשר אהבתי ואשיחה בחקיך׃ <p><br/>
<p> זכר דבר לעבדך על אשר יחלתני׃ <p><br/>
<p> זאת נחמתי בעניי כי אמרתך חיתני׃ <p><br/>
<p> זדים הליצני עד מאד מתורתך לא נטיתי׃ <p><br/>
<p> זכרתי משפטיך מעולם יהוה ואתנחם׃ <p><br/>
<p> זלעפה אחזתני מרשעים עזבי תורתך׃ <p><br/>
<p> זמרות היו לי חקיך בבית מגורי׃ <p><br/>
<p> זכרתי בלילה שמך יהוה ואשמרה תורתך׃ <p><br/>
<p> זאת היתה לי כי פקדיך נצרתי׃ <p><br/>
<p> חלקי יהוה אמרתי לשמר דבריך׃ <p><br/>
<p> חליתי פניך בכל לב חנני כאמרתך׃ <p><br/>
<p> חשבתי דרכי ואשיבה רגלי אל עדתיך׃ <p><br/>
<p> חשתי ולא התמהמהתי לשמר מצותיך׃ <p><br/>
<p> חבלי רשעים עודני תורתך לא שכחתי׃ <p><br/>
<p> חצות לילה אקום להודות לך על משפטי צדקך׃ <p><br/>
<p> חבר אני לכל אשר יראוך ולשמרי פקודיך׃ <p><br/>
<p> חסדך יהוה מלאה הארץ חקיך למדני׃ <p><br/>
<p> טוב עשית עם עבדך יהוה כדברך׃ <p><br/>
<p> טוב טעם ודעת למדני כי במצותיך האמנתי׃ <p><br/>
<p> טרם אענה אני שגג ועתה אמרתך שמרתי׃ <p><br/>
<p> טוב אתה ומטיב למדני חקיך׃ <p><br/>
<p> טפלו עלי שקר זדים אני בכל לב אצר פקודיך׃ <p><br/>
<p> טפש כחלב לבם אני תורתך שעשעתי׃ <p><br/>
<p> טוב לי כי עניתי למען אלמד חקיך׃ <p><br/>
<p> טוב לי תורת פיך מאלפי זהב וכסף׃ <p><br/>
<p> ידיך עשוני ויכוננוני הבינני ואלמדה מצותיך׃ <p><br/>
<p> יראיך יראוני וישמחו כי לדברך יחלתי׃ <p><br/>
<p> ידעתי יהוה כי צדק משפטיך ואמונה עניתני׃ <p><br/>
<p> יהי נא חסדך לנחמני כאמרתך לעבדך׃ <p><br/>
<p> יבאוני רחמיך ואחיה כי תורתך שעשעי׃ <p><br/>
<p> יבשו זדים כי שקר עותוני אני אשיח בפקודיך׃ <p><br/>
<p> ישובו לי יראיך וידעו עדתיך׃ <p><br/>
<p> יהי לבי תמים בחקיך למען לא אבוש׃ <p><br/>
<p> כלתה לתשועתך נפשי לדברך יחלתי׃ <p><br/>
<p> כלו עיני לאמרתך לאמר מתי תנחמני׃ <p><br/>
<p> כי הייתי כנאד בקיטור חקיך לא שכחתי׃ <p><br/>
<p> כמה ימי עבדך מתי תעשה ברדפי משפט׃ <p><br/>
<p> כרו לי זדים שיחות אשר לא כתורתך׃ <p><br/>
<p> כל מצותיך אמונה שקר רדפוני עזרני׃ <p><br/>
<p> כמעט כלוני בארץ ואני לא עזבתי פקודיך׃ <p><br/>
<p> כחסדך חיני ואשמרה עדות פיך׃ <p><br/>
<p> לעולם יהוה דברך נצב בשמים׃ <p><br/>
<p> לדר ודר אמונתך כוננת ארץ ותעמד׃ <p><br/>
<p> למשפטיך עמדו היום כי הכל עבדיך׃ <p><br/>
<p> לולי תורתך שעשעי אז אבדתי בעניי׃ <p><br/>
<p> לעולם לא אשכח פקודיך כי בם חייתני׃ <p><br/>
<p> לך אני הושיעני כי פקודיך דרשתי׃ <p><br/>
<p> לי קוו רשעים לאבדני עדתיך אתבונן׃ <p><br/>
<p> לכל תכלה ראיתי קץ רחבה מצותך מאד׃ <p><br/>
<p> מה אהבתי תורתך כל היום היא שיחתי׃ <p><br/>
<p> מאיבי תחכמני מצותך כי לעולם היא לי׃ <p><br/>
<p> מכל מלמדי השכלתי כי עדותיך שיחה לי׃ <p><br/>
<p> מזקנים אתבונן כי פקודיך נצרתי׃ <p><br/>
<p> מכל ארח רע כלאתי רגלי למען אשמר דברך׃ <p><br/>
<p> ממשפטיך לא סרתי כי אתה הורתני׃ <p><br/>
<p> מה נמלצו לחכי אמרתך מדבש לפי׃ <p><br/>
<p> מפקודיך אתבונן על כן שנאתי כל ארח שקר׃ <p><br/>
<p> נר לרגלי דברך ואור לנתיבתי׃ <p><br/>
<p> נשבעתי ואקימה לשמר משפטי צדקך׃ <p><br/>
<p> נעניתי עד מאד יהוה חיני כדברך׃ <p><br/>
<p> נדבות פי רצה נא יהוה ומשפטיך למדני׃ <p><br/>
<p> נפשי בכפי תמיד ותורתך לא שכחתי׃ <p><br/>
<p> נתנו רשעים פח לי ומפקודיך לא תעיתי׃ <p><br/>
<p> נחלתי עדותיך לעולם כי ששון לבי המה׃ <p><br/>
<p> נטיתי לבי לעשות חקיך לעולם עקב׃ <p><br/>
<p> סעפים שנאתי ותורתך אהבתי׃ <p><br/>
<p> סתרי ומגני אתה לדברך יחלתי׃ <p><br/>
<p> סורו ממני מרעים ואצרה מצות אלהי׃ <p><br/>
<p> סמכני כאמרתך ואחיה ואל תבישני משברי׃ <p><br/>
<p> סעדני ואושעה ואשעה בחקיך תמיד׃ <p><br/>
<p> סלית כל שוגים מחקיך כי שקר תרמיתם׃ <p><br/>
<p> סגים השבת כל רשעי ארץ לכן אהבתי עדתיך׃ <p><br/>
<p> סמר מפחדך בשרי וממשפטיך יראתי׃ <p><br/>
<p> עשיתי משפט וצדק בל תניחני לעשקי׃ <p><br/>
<p> ערב עבדך לטוב אל יעשקני זדים׃ <p><br/>
<p> עיני כלו לישועתך ולאמרת צדקך׃ <p><br/>
<p> עשה עם עבדך כחסדך וחקיך למדני׃ <p><br/>
<p> עבדך אני הבינני ואדעה עדתיך׃ <p><br/>
<p> עת לעשות ליהוה הפרו תורתך׃ <p><br/>
<p> על כן אהבתי מצותיך מזהב ומפז׃ <p><br/>
<p> על כן כל פקודי כל ישרתי כל ארח שקר שנאתי׃ <p><br/>
<p> פלאות עדותיך על כן נצרתם נפשי׃ <p><br/>
<p> פתח דבריך יאיר מבין פתיים׃ <p><br/>
<p> פי פערתי ואשאפה כי למצותיך יאבתי׃ <p><br/>
<p> פנה אלי וחנני כמשפט לאהבי שמך׃ <p><br/>
<p> פעמי הכן באמרתך ואל תשלט בי כל און׃ <p><br/>
<p> פדני מעשק אדם ואשמרה פקודיך׃ <p><br/>
<p> פניך האר בעבדך ולמדני את חקיך׃ <p><br/>
<p> פלגי מים ירדו עיני על לא שמרו תורתך׃ <p><br/>
<p> צדיק אתה יהוה וישר משפטיך׃ <p><br/>
<p> צוית צדק עדתיך ואמונה מאד׃ <p><br/>
<p> צמתתני קנאתי כי שכחו דבריך צרי׃ <p><br/>
<p> צרופה אמרתך מאד ועבדך אהבה׃ <p><br/>
<p> צעיר אנכי ונבזה פקדיך לא שכחתי׃ <p><br/>
<p> צדקתך צדק לעולם ותורתך אמת׃ <p><br/>
<p> צר ומצוק מצאוני מצותיך שעשעי׃ <p><br/>
<p> צדק עדותיך לעולם הבינני ואחיה׃ <p><br/>
<p> קראתי בכל לב ענני יהוה חקיך אצרה׃ <p><br/>
<p> קראתיך הושיעני ואשמרה עדתיך׃ <p><br/>
<p> קדמתי בנשף ואשועה לדבריך יחלתי׃ <p><br/>
<p> קדמו עיני אשמרות לשיח באמרתך׃ <p><br/>
<p> קולי שמעה כחסדך יהוה כמשפטך חיני׃ <p><br/>
<p> קרבו רדפי זמה מתורתך רחקו׃ <p><br/>
<p> קרוב אתה יהוה וכל מצותיך אמת׃ <p><br/>
<p> קדם ידעתי מעדתיך כי לעולם יסדתם׃ <p><br/>
<p> ראה עניי וחלצני כי תורתך לא שכחתי׃ <p><br/>
<p> ריבה ריבי וגאלני לאמרתך חיני׃ <p><br/>
<p> רחוק מרשעים ישועה כי חקיך לא דרשו׃ <p><br/>
<p> רחמיך רבים יהוה כמשפטיך חיני׃ <p><br/>
<p> רבים רדפי וצרי מעדותיך לא נטיתי׃ <p><br/>
<p> ראיתי בגדים ואתקוטטה אשר אמרתך לא שמרו׃ <p><br/>
<p> ראה כי פקודיך אהבתי יהוה כחסדך חיני׃ <p><br/>
<p> ראש דברך אמת ולעולם כל משפט צדקך׃ <p><br/>
<p> שרים רדפוני חנם ומדבריך פחד לבי׃ <p><br/>
<p> שש אנכי על אמרתך כמוצא שלל רב׃ <p><br/>
<p> שקר שנאתי ואתעבה תורתך אהבתי׃ <p><br/>
<p> שבע ביום הללתיך על משפטי צדקך׃ <p><br/>
<p> שלום רב לאהבי תורתך ואין למו מכשול׃ <p><br/>
<p> שברתי לישועתך יהוה ומצותיך עשיתי׃ <p><br/>
<p> שמרה נפשי עדתיך ואהבם מאד׃ <p><br/>
<p> שמרתי פקודיך ועדתיך כי כל דרכי נגדך׃ <p><br/>
<p> תקרב רנתי לפניך יהוה כדברך הבינני׃ <p><br/>
<p> תבוא תחנתי לפניך כאמרתך הצילני׃ <p><br/>
<p> תבענה שפתי תהלה כי תלמדני חקיך׃ <p><br/>
<p> תען לשוני אמרתך כי כל מצותיך צדק׃ <p><br/>
<p> תהי ידך לעזרני כי פקודיך בחרתי׃ <p><br/>
<p> תאבתי לישועתך יהוה ותורתך שעשעי׃ <p><br/>
<p> תחי נפשי ותהללך ומשפטך יעזרני׃ <p><br/>
<p> תעיתי כשה אבד בקש עבדך כי מצותיך לא שכחתי׃ <p><br/>
<p> שיר המעלות אל יהוה בצרתה לי קראתי ויענני׃ <p><br/>
<p> יהוה הצילה נפשי משפת שקר מלשון רמיה׃ <p><br/>
<p> מה יתן לך ומה יסיף לך לשון רמיה׃ <p><br/>
<p> חצי גבור שנונים עם גחלי רתמים׃ <p><br/>
<p> אויה לי כי גרתי משך שכנתי עם אהלי קדר׃ <p><br/>
<p> רבת שכנה לה נפשי עם שונא שלום׃ <p><br/>
<p> אני שלום וכי אדבר המה למלחמה׃ <p><br/>
<p> שיר למעלות אשא עיני אל ההרים מאין יבא עזרי׃ <p><br/>
<p> עזרי מעם יהוה עשה שמים וארץ׃ <p><br/>
<p> אל יתן למוט רגלך אל ינום שמרך׃ <p><br/>
<p> הנה לא ינום ולא יישן שומר ישראל׃ <p><br/>
<p> יהוה שמרך יהוה צלך על יד ימינך׃ <p><br/>
<p> יומם השמש לא יככה וירח בלילה׃ <p><br/>
<p> יהוה ישמרך מכל רע ישמר את נפשך׃ <p><br/>
<p> יהוה ישמר צאתך ובואך מעתה ועד עולם׃ <p><br/>
<p> שיר המעלות לדוד שמחתי באמרים לי בית יהוה נלך׃ <p><br/>
<p> עמדות היו רגלינו בשעריך ירושלם׃ <p><br/>
<p> ירושלם הבנויה כעיר שחברה לה יחדו׃ <p><br/>
<p> ששם עלו שבטים שבטי יה עדות לישראל להדות לשם יהוה׃ <p><br/>
<p> כי שמה ישבו כסאות למשפט כסאות לבית דויד׃ <p><br/>
<p> שאלו שלום ירושלם ישליו אהביך׃ <p><br/>
<p> יהי שלום בחילך שלוה בארמנותיך׃ <p><br/>
<p> למען אחי ורעי אדברה נא שלום בך׃ <p><br/>
<p> למען בית יהוה אלהינו אבקשה טוב לך׃ <p><br/>
<p> שיר המעלות אליך נשאתי את עיני הישבי בשמים׃ <p><br/>
<p> הנה כעיני עבדים אל יד אדוניהם כעיני שפחה אל יד גברתה כן עינינו אל יהוה אלהינו עד שיחננו׃ <p><br/>
<p> חננו יהוה חננו כי רב שבענו בוז׃ <p><br/>
<p> רבת שבעה לה נפשנו הלעג השאננים הבוז לגאיונים׃ <p><br/>
<p> שיר המעלות לדוד לולי יהוה שהיה לנו יאמר נא ישראל׃ <p><br/>
<p> לולי יהוה שהיה לנו בקום עלינו אדם׃ <p><br/>
<p> אזי חיים בלעונו בחרות אפם בנו׃ <p><br/>
<p> אזי המים שטפונו נחלה עבר על נפשנו׃ <p><br/>
<p> אזי עבר על נפשנו המים הזידונים׃ <p><br/>
<p> ברוך יהוה שלא נתננו טרף לשניהם׃ <p><br/>
<p> נפשנו כצפור נמלטה מפח יוקשים הפח נשבר ואנחנו נמלטנו׃ <p><br/>
<p> עזרנו בשם יהוה עשה שמים וארץ׃ <p><br/>
<p> שיר המעלות הבטחים ביהוה כהר ציון לא ימוט לעולם ישב׃ <p><br/>
<p> ירושלם הרים סביב לה ויהוה סביב לעמו מעתה ועד עולם׃ <p><br/>
<p> כי לא ינוח שבט הרשע על גורל הצדיקים למען לא ישלחו הצדיקים בעולתה ידיהם׃ <p><br/>
<p> היטיבה יהוה לטובים ולישרים בלבותם׃ <p><br/>
<p> והמטים עקלקלותם יוליכם יהוה את פעלי האון שלום על ישראל׃ <p><br/>
<p> שיר המעלות בשוב יהוה את שיבת ציון היינו כחלמים׃ <p><br/>
<p> אז ימלא שחוק פינו ולשוננו רנה אז יאמרו בגוים הגדיל יהוה לעשות עם אלה׃ <p><br/>
<p> הגדיל יהוה לעשות עמנו היינו שמחים׃ <p><br/>
<p> שובה יהוה את שבותנו כאפיקים בנגב׃ <p><br/>
<p> הזרעים בדמעה ברנה יקצרו׃ <p><br/>
<p> הלוך ילך ובכה נשא משך הזרע בא יבוא ברנה נשא אלמתיו׃ <p><br/>
<p> שיר המעלות לשלמה אם יהוה לא יבנה בית שוא עמלו בוניו בו אם יהוה לא ישמר עיר שוא שקד שומר׃ <p><br/>
<p> שוא לכם משכימי קום מאחרי שבת אכלי לחם העצבים כן יתן לידידו שנא׃ <p><br/>
<p> הנה נחלת יהוה בנים שכר פרי הבטן׃ <p><br/>
<p> כחצים ביד גבור כן בני הנעורים׃ <p><br/>
<p> אשרי הגבר אשר מלא את אשפתו מהם לא יבשו כי ידברו את אויבים בשער׃ <p><br/>
<p> שיר המעלות אשרי כל ירא יהוה ההלך בדרכיו׃ <p><br/>
<p> יגיע כפיך כי תאכל אשריך וטוב לך׃ <p><br/>
<p> אשתך כגפן פריה בירכתי ביתך בניך כשתלי זיתים סביב לשלחנך׃ <p><br/>
<p> הנה כי כן יברך גבר ירא יהוה׃ <p><br/>
<p> יברכך יהוה מציון וראה בטוב ירושלם כל ימי חייך׃ <p><br/>
<p> וראה בנים לבניך שלום על ישראל׃ <p><br/>
<p> שיר המעלות רבת צררוני מנעורי יאמר נא ישראל׃ <p><br/>
<p> רבת צררוני מנעורי גם לא יכלו לי׃ <p><br/>
<p> על גבי חרשו חרשים האריכו למענותם׃ <p><br/>
<p> יהוה צדיק קצץ עבות רשעים׃ <p><br/>
<p> יבשו ויסגו אחור כל שנאי ציון׃ <p><br/>
<p> יהיו כחציר גגות שקדמת שלף יבש׃ <p><br/>
<p> שלא מלא כפו קוצר וחצנו מעמר׃ <p><br/>
<p> ולא אמרו העברים ברכת יהוה אליכם ברכנו אתכם בשם יהוה׃ <p><br/>
<p> שיר המעלות ממעמקים קראתיך יהוה׃ <p><br/>
<p> אדני שמעה בקולי תהיינה אזניך קשבות לקול תחנוני׃ <p><br/>
<p> אם עונות תשמר יה אדני מי יעמד׃ <p><br/>
<p> כי עמך הסליחה למען תורא׃ <p><br/>
<p> קויתי יהוה קותה נפשי ולדברו הוחלתי׃ <p><br/>
<p> נפשי לאדני משמרים לבקר שמרים לבקר׃ <p><br/>
<p> יחל ישראל אל יהוה כי עם יהוה החסד והרבה עמו פדות׃ <p><br/>
<p> והוא יפדה את ישראל מכל עונתיו׃ <p><br/>
<p> שיר המעלות לדוד יהוה לא גבה לבי ולא רמו עיני ולא הלכתי בגדלות ובנפלאות ממני׃ <p><br/>
<p> אם לא שויתי ודוממתי נפשי כגמל עלי אמו כגמל עלי נפשי׃ <p><br/>
<p> יחל ישראל אל יהוה מעתה ועד עולם׃ <p><br/>
<p> שיר המעלות זכור יהוה לדוד את כל ענותו׃ <p><br/>
<p> אשר נשבע ליהוה נדר לאביר יעקב׃ <p><br/>
<p> אם אבא באהל ביתי אם אעלה על ערש יצועי׃ <p><br/>
<p> אם אתן שנת לעיני לעפעפי תנומה׃ <p><br/>
<p> עד אמצא מקום ליהוה משכנות לאביר יעקב׃ <p><br/>
<p> הנה שמענוה באפרתה מצאנוה בשדי יער׃ <p><br/>
<p> נבואה למשכנותיו נשתחוה להדם רגליו׃ <p><br/>
<p> קומה יהוה למנוחתך אתה וארון עזך׃ <p><br/>
<p> כהניך ילבשו צדק וחסידיך ירננו׃ <p><br/>
<p> בעבור דוד עבדך אל תשב פני משיחך׃ <p><br/>
<p> נשבע יהוה לדוד אמת לא ישוב ממנה מפרי בטנך אשית לכסא לך׃ <p><br/>
<p> אם ישמרו בניך בריתי ועדתי זו אלמדם גם בניהם עדי עד ישבו לכסא לך׃ <p><br/>
<p> כי בחר יהוה בציון אוה למושב לו׃ <p><br/>
<p> זאת מנוחתי עדי עד פה אשב כי אותיה׃ <p><br/>
<p> צידה ברך אברך אביוניה אשביע לחם׃ <p><br/>
<p> וכהניה אלביש ישע וחסידיה רנן ירננו׃ <p><br/>
<p> שם אצמיח קרן לדוד ערכתי נר למשיחי׃ <p><br/>
<p> אויביו אלביש בשת ועליו יציץ נזרו׃ <p><br/>
<p> שיר המעלות לדוד הנה מה טוב ומה נעים שבת אחים גם יחד׃ <p><br/>
<p> כשמן הטוב על הראש ירד על הזקן זקן אהרן שירד על פי מדותיו׃ <p><br/>
<p> כטל חרמון שירד על הררי ציון כי שם צוה יהוה את הברכה חיים עד העולם׃ <p><br/>
<p> שיר המעלות הנה ברכו את יהוה כל עבדי יהוה העמדים בבית יהוה בלילות׃ <p><br/>
<p> שאו ידכם קדש וברכו את יהוה׃ <p><br/>
<p> יברכך יהוה מציון עשה שמים וארץ׃ <p><br/>
<p> הללו יה הללו את שם יהוה הללו עבדי יהוה׃ <p><br/>
<p> שעמדים בבית יהוה בחצרות בית אלהינו׃ <p><br/>
<p> הללו יה כי טוב יהוה זמרו לשמו כי נעים׃ <p><br/>
<p> כי יעקב בחר לו יה ישראל לסגלתו׃ <p><br/>
<p> כי אני ידעתי כי גדול יהוה ואדנינו מכל אלהים׃ <p><br/>
<p> כל אשר חפץ יהוה עשה בשמים ובארץ בימים וכל תהומות׃ <p><br/>
<p> מעלה נשאים מקצה הארץ ברקים למטר עשה מוצא רוח מאוצרותיו׃ <p><br/>
<p> שהכה בכורי מצרים מאדם עד בהמה׃ <p><br/>
<p> שלח אתות ומפתים בתוככי מצרים בפרעה ובכל עבדיו׃ <p><br/>
<p> שהכה גוים רבים והרג מלכים עצומים׃ <p><br/>
<p> לסיחון מלך האמרי ולעוג מלך הבשן ולכל ממלכות כנען׃ <p><br/>
<p> ונתן ארצם נחלה נחלה לישראל עמו׃ <p><br/>
<p> יהוה שמך לעולם יהוה זכרך לדר ודר׃ <p><br/>
<p> כי ידין יהוה עמו ועל עבדיו יתנחם׃ <p><br/>
<p> עצבי הגוים כסף וזהב מעשה ידי אדם׃ <p><br/>
<p> פה להם ולא ידברו עינים להם ולא יראו׃ <p><br/>
<p> אזנים להם ולא יאזינו אף אין יש רוח בפיהם׃ <p><br/>
<p> כמוהם יהיו עשיהם כל אשר בטח בהם׃ <p><br/>
<p> בית ישראל ברכו את יהוה בית אהרן ברכו את יהוה׃ <p><br/>
<p> בית הלוי ברכו את יהוה יראי יהוה ברכו את יהוה׃ <p><br/>
<p> ברוך יהוה מציון שכן ירושלם הללו יה׃ <p><br/>
<p> הודו ליהוה כי טוב כי לעולם חסדו׃ <p><br/>
<p> הודו לאלהי האלהים כי לעולם חסדו׃ <p><br/>
<p> הודו לאדני האדנים כי לעולם חסדו׃ <p><br/>
<p> לעשה נפלאות גדלות לבדו כי לעולם חסדו׃ <p><br/>
<p> לעשה השמים בתבונה כי לעולם חסדו׃ <p><br/>
<p> לרקע הארץ על המים כי לעולם חסדו׃ <p><br/>
<p> לעשה אורים גדלים כי לעולם חסדו׃ <p><br/>
<p> את השמש לממשלת ביום כי לעולם חסדו׃ <p><br/>
<p> את הירח וכוכבים לממשלות בלילה כי לעולם חסדו׃ <p><br/>
<p> למכה מצרים בבכוריהם כי לעולם חסדו׃ <p><br/>
<p> ויוצא ישראל מתוכם כי לעולם חסדו׃ <p><br/>
<p> ביד חזקה ובזרוע נטויה כי לעולם חסדו׃ <p><br/>
<p> לגזר ים סוף לגזרים כי לעולם חסדו׃ <p><br/>
<p> והעביר ישראל בתוכו כי לעולם חסדו׃ <p><br/>
<p> ונער פרעה וחילו בים סוף כי לעולם חסדו׃ <p><br/>
<p> למוליך עמו במדבר כי לעולם חסדו׃ <p><br/>
<p> למכה מלכים גדלים כי לעולם חסדו׃ <p><br/>
<p> ויהרג מלכים אדירים כי לעולם חסדו׃ <p><br/>
<p> לסיחון מלך האמרי כי לעולם חסדו׃ <p><br/>
<p> ולעוג מלך הבשן כי לעולם חסדו׃ <p><br/>
<p> ונתן ארצם לנחלה כי לעולם חסדו׃ <p><br/>
<p> נחלה לישראל עבדו כי לעולם חסדו׃ <p><br/>
<p> שבשפלנו זכר לנו כי לעולם חסדו׃ <p><br/>
<p> ויפרקנו מצרינו כי לעולם חסדו׃ <p><br/>
<p> נתן לחם לכל בשר כי לעולם חסדו׃ <p><br/>
<p> הודו לאל השמים כי לעולם חסדו׃ <p><br/>
<p> על נהרות בבל שם ישבנו גם בכינו בזכרנו את ציון׃ <p><br/>
<p> על ערבים בתוכה תלינו כנרותינו׃ <p><br/>
<p> כי שם שאלונו שובינו דברי שיר ותוללינו שמחה שירו לנו משיר ציון׃ <p><br/>
<p> איך נשיר את שיר יהוה על אדמת נכר׃ <p><br/>
<p> אם אשכחך ירושלם תשכח ימיני׃ <p><br/>
<p> תדבק לשוני לחכי אם לא אזכרכי אם לא אעלה את ירושלם על ראש שמחתי׃ <p><br/>
<p> זכר יהוה לבני אדום את יום ירושלם האמרים ערו ערו עד היסוד בה׃ <p><br/>
<p> בת בבל השדודה אשרי שישלם לך את גמולך שגמלת לנו׃ <p><br/>
<p> אשרי שיאחז ונפץ את עלליך אל הסלע׃ <p><br/>
<p> לדוד אודך בכל לבי נגד אלהים אזמרך׃ <p><br/>
<p> אשתחוה אל היכל קדשך ואודה את שמך על חסדך ועל אמתך כי הגדלת על כל שמך אמרתך׃ <p><br/>
<p> ביום קראתי ותענני תרהבני בנפשי עז׃ <p><br/>
<p> יודוך יהוה כל מלכי ארץ כי שמעו אמרי פיך׃ <p><br/>
<p> וישירו בדרכי יהוה כי גדול כבוד יהוה׃ <p><br/>
<p> כי רם יהוה ושפל יראה וגבה ממרחק יידע׃ <p><br/>
<p> אם אלך בקרב צרה תחיני על אף איבי תשלח ידך ותושיעני ימינך׃ <p><br/>
<p> יהוה יגמר בעדי יהוה חסדך לעולם מעשי ידיך אל תרף׃ <p><br/>
<p> למנצח לדוד מזמור יהוה חקרתני ותדע׃ <p><br/>
<p> אתה ידעת שבתי וקומי בנתה לרעי מרחוק׃ <p><br/>
<p> ארחי ורבעי זרית וכל דרכי הסכנתה׃ <p><br/>
<p> כי אין מלה בלשוני הן יהוה ידעת כלה׃ <p><br/>
<p> אחור וקדם צרתני ותשת עלי כפכה׃ <p><br/>
<p> פלאיה דעת ממני נשגבה לא אוכל לה׃ <p><br/>
<p> אנה אלך מרוחך ואנה מפניך אברח׃ <p><br/>
<p> אם אסק שמים שם אתה ואציעה שאול הנך׃ <p><br/>
<p> אשא כנפי שחר אשכנה באחרית ים׃ <p><br/>
<p> גם שם ידך תנחני ותאחזני ימינך׃ <p><br/>
<p> ואמר אך חשך ישופני ולילה אור בעדני׃ <p><br/>
<p> גם חשך לא יחשיך ממך ולילה כיום יאיר כחשיכה כאורה׃ <p><br/>
<p> כי אתה קנית כליתי תסכני בבטן אמי׃ <p><br/>
<p> אודך על כי נוראות נפליתי נפלאים מעשיך ונפשי ידעת מאד׃ <p><br/>
<p> לא נכחד עצמי ממך אשר עשיתי בסתר רקמתי בתחתיות ארץ׃ <p><br/>
<p> גלמי ראו עיניך ועל ספרך כלם יכתבו ימים יצרו ולא אחד בהם׃ <p><br/>
<p> ולי מה יקרו רעיך אל מה עצמו ראשיהם׃ <p><br/>
<p> אספרם מחול ירבון הקיצתי ועודי עמך׃ <p><br/>
<p> אם תקטל אלוה רשע ואנשי דמים סורו מני׃ <p><br/>
<p> אשר יאמרך למזמה נשא לשוא עריך׃ <p><br/>
<p> הלוא משנאיך יהוה אשנא ובתקוממיך אתקוטט׃ <p><br/>
<p> תכלית שנאה שנאתים לאויבים היו לי׃ <p><br/>
<p> חקרני אל ודע לבבי בחנני ודע שרעפי׃ <p><br/>
<p> וראה אם דרך עצב בי ונחני בדרך עולם׃ <p><br/>
<p> למנצח מזמור לדוד חלצני יהוה מאדם רע מאיש חמסים תנצרני׃ <p><br/>
<p> אשר חשבו רעות בלב כל יום יגורו מלחמות׃ <p><br/>
<p> שננו לשונם כמו נחש חמת עכשוב תחת שפתימו סלה׃ <p><br/>
<p> שמרני יהוה מידי רשע מאיש חמסים תנצרני אשר חשבו לדחות פעמי׃ <p><br/>
<p> טמנו גאים פח לי וחבלים פרשו רשת ליד מעגל מקשים שתו לי סלה׃ <p><br/>
<p> אמרתי ליהוה אלי אתה האזינה יהוה קול תחנוני׃ <p><br/>
<p> יהוה אדני עז ישועתי סכתה לראשי ביום נשק׃ <p><br/>
<p> אל תתן יהוה מאויי רשע זממו אל תפק ירומו סלה׃ <p><br/>
<p> ראש מסבי עמל שפתימו יכסומו׃ <p><br/>
<p> ימיטו עליהם גחלים באש יפלם במהמרות בל יקומו׃ <p><br/>
<p> איש לשון בל יכון בארץ איש חמס רע יצודנו למדחפת׃ <p><br/>
<p> ידעת כי יעשה יהוה דין עני משפט אבינים׃ <p><br/>
<p> אך צדיקים יודו לשמך ישבו ישרים את פניך׃ <p><br/>
<p> מזמור לדוד יהוה קראתיך חושה לי האזינה קולי בקראי לך׃ <p><br/>
<p> תכון תפלתי קטרת לפניך משאת כפי מנחת ערב׃ <p><br/>
<p> שיתה יהוה שמרה לפי נצרה על דל שפתי׃ <p><br/>
<p> אל תט לבי לדבר רע להתעולל עללות ברשע את אישים פעלי און ובל אלחם במנעמיהם׃ <p><br/>
<p> יהלמני צדיק חסד ויוכיחני שמן ראש אל יני ראשי כי עוד ותפלתי ברעותיהם׃ <p><br/>
<p> נשמטו בידי סלע שפטיהם ושמעו אמרי כי נעמו׃ <p><br/>
<p> כמו פלח ובקע בארץ נפזרו עצמינו לפי שאול׃ <p><br/>
<p> כי אליך יהוה אדני עיני בכה חסיתי אל תער נפשי׃ <p><br/>
<p> שמרני מידי פח יקשו לי ומקשות פעלי און׃ <p><br/>
<p> יפלו במכמריו רשעים יחד אנכי עד אעבור׃ <p><br/>
<p> משכיל לדוד בהיותו במערה תפלה קולי אל יהוה אזעק קולי אל יהוה אתחנן׃ <p><br/>
<p> אשפך לפניו שיחי צרתי לפניו אגיד׃ <p><br/>
<p> בהתעטף עלי רוחי ואתה ידעת נתיבתי בארח זו אהלך טמנו פח לי׃ <p><br/>
<p> הביט ימין וראה ואין לי מכיר אבד מנוס ממני אין דורש לנפשי׃ <p><br/>
<p> זעקתי אליך יהוה אמרתי אתה מחסי חלקי בארץ החיים׃ <p><br/>
<p> הקשיבה אל רנתי כי דלותי מאד הצילני מרדפי כי אמצו ממני׃ <p><br/>
<p> הוציאה ממסגר נפשי להודות את שמך בי יכתרו צדיקים כי תגמל עלי׃ <p><br/>
<p> מזמור לדוד יהוה שמע תפלתי האזינה אל תחנוני באמנתך ענני בצדקתך׃ <p><br/>
<p> ואל תבוא במשפט את עבדך כי לא יצדק לפניך כל חי׃ <p><br/>
<p> כי רדף אויב נפשי דכא לארץ חיתי הושיבני במחשכים כמתי עולם׃ <p><br/>
<p> ותתעטף עלי רוחי בתוכי ישתומם לבי׃ <p><br/>
<p> זכרתי ימים מקדם הגיתי בכל פעלך במעשה ידיך אשוחח׃ <p><br/>
<p> פרשתי ידי אליך נפשי כארץ עיפה לך סלה׃ <p><br/>
<p> מהר ענני יהוה כלתה רוחי אל תסתר פניך ממני ונמשלתי עם ירדי בור׃ <p><br/>
<p> השמיעני בבקר חסדך כי בך בטחתי הודיעני דרך זו אלך כי אליך נשאתי נפשי׃ <p><br/>
<p> הצילני מאיבי יהוה אליך כסתי׃ <p><br/>
<p> למדני לעשות רצונך כי אתה אלוהי רוחך טובה תנחני בארץ מישור׃ <p><br/>
<p> למען שמך יהוה תחיני בצדקתך תוציא מצרה נפשי׃ <p><br/>
<p> ובחסדך תצמית איבי והאבדת כל צררי נפשי כי אני עבדך׃ <p><br/>
<p> לדוד ברוך יהוה צורי המלמד ידי לקרב אצבעותי למלחמה׃ <p><br/>
<p> חסדי ומצודתי משגבי ומפלטי לי מגני ובו חסיתי הרודד עמי תחתי׃ <p><br/>
<p> יהוה מה אדם ותדעהו בן אנוש ותחשבהו׃ <p><br/>
<p> אדם להבל דמה ימיו כצל עובר׃ <p><br/>
<p> יהוה הט שמיך ותרד גע בהרים ויעשנו׃ <p><br/>
<p> ברוק ברק ותפיצם שלח חציך ותהמם׃ <p><br/>
<p> שלח ידיך ממרום פצני והצילני ממים רבים מיד בני נכר׃ <p><br/>
<p> אשר פיהם דבר שוא וימינם ימין שקר׃ <p><br/>
<p> אלהים שיר חדש אשירה לך בנבל עשור אזמרה לך׃ <p><br/>
<p> הנותן תשועה למלכים הפוצה את דוד עבדו מחרב רעה׃ <p><br/>
<p> פצני והצילני מיד בני נכר אשר פיהם דבר שוא וימינם ימין שקר׃ <p><br/>
<p> אשר בנינו כנטעים מגדלים בנעוריהם בנותינו כזוית מחטבות תבנית היכל׃ <p><br/>
<p> מזוינו מלאים מפיקים מזן אל זן צאוננו מאליפות מרבבות בחוצותינו׃ <p><br/>
<p> אלופינו מסבלים אין פרץ ואין יוצאת ואין צוחה ברחבתינו׃ <p><br/>
<p> אשרי העם שככה לו אשרי העם שיהוה אלהיו׃ <p><br/>
<p> תהלה לדוד ארוממך אלוהי המלך ואברכה שמך לעולם ועד׃ <p><br/>
<p> בכל יום אברכך ואהללה שמך לעולם ועד׃ <p><br/>
<p> גדול יהוה ומהלל מאד ולגדלתו אין חקר׃ <p><br/>
<p> דור לדור ישבח מעשיך וגבורתיך יגידו׃ <p><br/>
<p> הדר כבוד הודך ודברי נפלאותיך אשיחה׃ <p><br/>
<p> ועזוז נוראתיך יאמרו וגדולתיך אספרנה׃ <p><br/>
<p> זכר רב טובך יביעו וצדקתך ירננו׃ <p><br/>
<p> חנון ורחום יהוה ארך אפים וגדל חסד׃ <p><br/>
<p> טוב יהוה לכל ורחמיו על כל מעשיו׃ <p><br/>
<p> יודוך יהוה כל מעשיך וחסידיך יברכוכה׃ <p><br/>
<p> כבוד מלכותך יאמרו וגבורתך ידברו׃ <p><br/>
<p> להודיע לבני האדם גבורתיו וכבוד הדר מלכותו׃ <p><br/>
<p> מלכותך מלכות כל עלמים וממשלתך בכל דור ודור׃ <p><br/>
<p> סומך יהוה לכל הנפלים וזוקף לכל הכפופים׃ <p><br/>
<p> עיני כל אליך ישברו ואתה נותן להם את אכלם בעתו׃ <p><br/>
<p> פותח את ידך ומשביע לכל חי רצון׃ <p><br/>
<p> צדיק יהוה בכל דרכיו וחסיד בכל מעשיו׃ <p><br/>
<p> קרוב יהוה לכל קראיו לכל אשר יקראהו באמת׃ <p><br/>
<p> רצון יראיו יעשה ואת שועתם ישמע ויושיעם׃ <p><br/>
<p> שומר יהוה את כל אהביו ואת כל הרשעים ישמיד׃ <p><br/>
<p> תהלת יהוה ידבר פי ויברך כל בשר שם קדשו לעולם ועד׃ <p><br/>
<p> הללו יה הללי נפשי את יהוה׃ <p><br/>
<p> אהללה יהוה בחיי אזמרה לאלהי בעודי׃ <p><br/>
<p> אל תבטחו בנדיבים בבן אדם שאין לו תשועה׃ <p><br/>
<p> תצא רוחו ישב לאדמתו ביום ההוא אבדו עשתנתיו׃ <p><br/>
<p> אשרי שאל יעקב בעזרו שברו על יהוה אלהיו׃ <p><br/>
<p> עשה שמים וארץ את הים ואת כל אשר בם השמר אמת לעולם׃ <p><br/>
<p> עשה משפט לעשוקים נתן לחם לרעבים יהוה מתיר אסורים׃ <p><br/>
<p> יהוה פקח עורים יהוה זקף כפופים יהוה אהב צדיקים׃ <p><br/>
<p> יהוה שמר את גרים יתום ואלמנה יעודד ודרך רשעים יעות׃ <p><br/>
<p> ימלך יהוה לעולם אלהיך ציון לדר ודר הללו יה׃ <p><br/>
<p> הללו יה כי טוב זמרה אלהינו כי נעים נאוה תהלה׃ <p><br/>
<p> בונה ירושלם יהוה נדחי ישראל יכנס׃ <p><br/>
<p> הרפא לשבורי לב ומחבש לעצבותם׃ <p><br/>
<p> מונה מספר לכוכבים לכלם שמות יקרא׃ <p><br/>
<p> גדול אדונינו ורב כח לתבונתו אין מספר׃ <p><br/>
<p> מעודד ענוים יהוה משפיל רשעים עדי ארץ׃ <p><br/>
<p> ענו ליהוה בתודה זמרו לאלהינו בכנור׃ <p><br/>
<p> המכסה שמים בעבים המכין לארץ מטר המצמיח הרים חציר׃ <p><br/>
<p> נותן לבהמה לחמה לבני ערב אשר יקראו׃ <p><br/>
<p> לא בגבורת הסוס יחפץ לא בשוקי האיש ירצה׃ <p><br/>
<p> רוצה יהוה את יראיו את המיחלים לחסדו׃ <p><br/>
<p> שבחי ירושלם את יהוה הללי אלהיך ציון׃ <p><br/>
<p> כי חזק בריחי שעריך ברך בניך בקרבך׃ <p><br/>
<p> השם גבולך שלום חלב חטים ישביעך׃ <p><br/>
<p> השלח אמרתו ארץ עד מהרה ירוץ דברו׃ <p><br/>
<p> הנתן שלג כצמר כפור כאפר יפזר׃ <p><br/>
<p> משליך קרחו כפתים לפני קרתו מי יעמד׃ <p><br/>
<p> ישלח דברו וימסם ישב רוחו יזלו מים׃ <p><br/>
<p> מגיד דברו ליעקב חקיו ומשפטיו לישראל׃ <p><br/>
<p> לא עשה כן לכל גוי ומשפטים בל ידעום הללו יה׃ <p><br/>
<p> הללו יה הללו את יהוה מן השמים הללוהו במרומים׃ <p><br/>
<p> הללוהו כל מלאכיו הללוהו כל צבאו׃ <p><br/>
<p> הללוהו שמש וירח הללוהו כל כוכבי אור׃ <p><br/>
<p> הללוהו שמי השמים והמים אשר מעל השמים׃ <p><br/>
<p> יהללו את שם יהוה כי הוא צוה ונבראו׃ <p><br/>
<p> ויעמידם לעד לעולם חק נתן ולא יעבור׃ <p><br/>
<p> הללו את יהוה מן הארץ תנינים וכל תהמות׃ <p><br/>
<p> אש וברד שלג וקיטור רוח סערה עשה דברו׃ <p><br/>
<p> ההרים וכל גבעות עץ פרי וכל ארזים׃ <p><br/>
<p> החיה וכל בהמה רמש וצפור כנף׃ <p><br/>
<p> מלכי ארץ וכל לאמים שרים וכל שפטי ארץ׃ <p><br/>
<p> בחורים וגם בתולות זקנים עם נערים׃ <p><br/>
<p> יהללו את שם יהוה כי נשגב שמו לבדו הודו על ארץ ושמים׃ <p><br/>
<p> וירם קרן לעמו תהלה לכל חסידיו לבני ישראל עם קרבו הללו יה׃ <p><br/>
<p> הללו יה שירו ליהוה שיר חדש תהלתו בקהל חסידים׃ <p><br/>
<p> ישמח ישראל בעשיו בני ציון יגילו במלכם׃ <p><br/>
<p> יהללו שמו במחול בתף וכנור יזמרו לו׃ <p><br/>
<p> כי רוצה יהוה בעמו יפאר ענוים בישועה׃ <p><br/>
<p> יעלזו חסידים בכבוד ירננו על משכבותם׃ <p><br/>
<p> רוממות אל בגרונם וחרב פיפיות בידם׃ <p><br/>
<p> לעשות נקמה בגוים תוכחת בל אמים׃ <p><br/>
<p> לאסר מלכיהם בזקים ונכבדיהם בכבלי ברזל׃ <p><br/>
<p> לעשות בהם משפט כתוב הדר הוא לכל חסידיו הללו יה׃ <p><br/>
<p> הללו יה הללו אל בקדשו הללוהו ברקיע עזו׃ <p><br/>
<p> הללוהו בגבורתיו הללוהו כרב גדלו׃ <p><br/>
<p> הללוהו בתקע שופר הללוהו בנבל וכנור׃ <p><br/>
<p> הללוהו בתף ומחול הללוהו במנים ועוגב׃ <p><br/>
<p> הללוהו בצלצלי שמע הללוהו בצלצלי תרועה׃ <p><br/>
<p> כל הנשמה תהלל יה הללו יה׃ <p><br/>
</body></html>
