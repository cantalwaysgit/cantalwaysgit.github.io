<!doctype html> <html> <body>
<p> Heri mtu yule asiyekwenda Katika shauri la wasio haki; Wala hakusimama katika njia ya wakosaji; Wala hakuketi barazani pa wenye mizaha.<p><br/>
<p> Bali sheria ya Bwana ndiyo impendezayo, Na sheria yake huitafakari mchana na usiku.<p><br/>
<p> Naye atakuwa kama mti uliopandwa Kandokando ya vijito vya maji, Uzaao matunda yake kwa majira yake, Wala jani lake halinyauki; Na kila alitendalo litafanikiwa.<p><br/>
<p> Sivyo walivyo wasio haki; Hao ni kama makapi yapeperushwayo na upepo.<p><br/>
<p> Kwa hiyo wasio haki hawatasimama hukumuni, Wala wakosaji katika kusanyiko la wenye haki.<p><br/>
<p> Kwa kuwa Bwana anaijua njia ya wenye haki, Bali njia ya wasio haki itapotea.<p><br/>
<p> Mbona mataifa wanafanya ghasia, Na makabila wanatafakari ubatili?<p><br/>
<p> Wafalme wa dunia wanajipanga, Na wakuu wanafanya shauri pamoja, Juu ya Bwana, Na juu ya masihi wake.<p><br/>
<p> Na tuvipasue vifungo vyao, Na kuzitupia mbali nasi kamba zao.<p><br/>
<p> Yeye aketiye mbinguni anacheka, Bwana anawafanyia dhihaka.<p><br/>
<p> Ndipo atakaposema nao kwa hasira yake, Na kuwafadhaisha kwa ghadhabu yake.<p><br/>
<p> Nami nimemweka mfalme wangu Juu ya Sayuni, mlima wangu mtakatifu.<p><br/>
<p> Nitaihubiri amri; Bwana aliniambia, Ndiwe mwanangu, Mimi leo nimekuzaa.<p><br/>
<p> Uniombe, nami nitakupa mataifa kuwa urithi wako, Na miisho ya dunia kuwa milki yako.<p><br/>
<p> Utawaponda kwa fimbo ya chuma, Na kuwavunja kama chombo cha mfinyanzi.<p><br/>
<p> Na sasa, enyi wafalme, fanyeni akili, Enyi waamuzi wa dunia, mwadibiwe.<p><br/>
<p> Mtumikieni Bwana kwa kicho, Shangilieni kwa kutetemeka.<p><br/>
<p> Shikeni yaliyo bora asije akafanya hasira, Nanyi mkapotea njiani,Kwa kuwa hasira yake itawaka upesi,Heri wote wanaomkimbilia. <p><br/>
<p> Bwana, watesi wangu wamezidi kuwa wengi, Ni wengi wanaonishambulia,<p><br/>
<p> Ni wengi wanaoiambia nafsi yangu, Hana wokovu huyu kwa Mungu.<p><br/>
<p> Na Wewe, Bwana, U ngao yangu pande zote, Utukufu wangu na mwinua kichwa changu.<p><br/>
<p> Kwa sauti yangu namwita Bwana Naye aniitikia toka mlima wake mtakatifu.<p><br/>
<p> Nalijilaza nikalala usingizi, nikaamka, Kwa kuwa Bwana ananitegemeza.<p><br/>
<p> Sitayaogopa makumi elfu ya watu, Waliojipanga juu yangu pande zote.<p><br/>
<p> Bwana, uinuke, Mungu wangu, uniokoe, Maana umewapiga taya adui zangu wote; Umewavunja meno wasio haki.<p><br/>
<p> Wokovu una Bwana; Baraka yako na iwe juu ya watu wako.<p><br/>
<p> Ee Mungu wa haki yangu, uniitikie niitapo; Umenifanyizia nafasi wakati wa shida; Unifadhili na kuisikia sala yangu.<p><br/>
<p> Enyi wanadamu, hata lini utukufu wangu utafedheheka? Je! Mtapenda ubatili na kutafuta uongo?<p><br/>
<p> Bali jueni ya kuwa Bwana amejiteulia mtauwa; Bwana atasikia nimwitapo.<p><br/>
<p> Mwe na hofu wala msitende dhambi, Tafakarini vitandani mwenu na kutulia.<p><br/>
<p> Toeni dhabihu za haki, Na kumtumaini Bwana.<p><br/>
<p> Wengi husema, Nani atakayetuonyesha mema? Bwana, utuinulie nuru ya uso wako.<p><br/>
<p> Umenitia furaha moyoni mwangu, Kupita yao wanapozidishiwa nafaka na divai.<p><br/>
<p> Katika amani nitajilaza na kupata usingizi mara, Maana Wewe, Bwana, peke yako, Ndiwe unijaliaye kukaa salama. <p><br/>
<p> Ee Bwana, uyasikilize maneno yangu, Ukuangalie kutafakari kwangu.<p><br/>
<p> Uisikie sauti ya kilio changu, Ee Mfalme wangu na Mungu wangu, Kwa maana Wewe ndiwe nikuombaye.<p><br/>
<p> Bwana, asubuhi utaisikia sauti yangu, Asubuhi nitakupangia dua yangu na kutazamia.<p><br/>
<p> Maana huwi Mungu apendezwaye na ubaya; Mtu mwovu hatakaa kwako;<p><br/>
<p> Wajivunao hawatasimama mbele za macho yako; Unawachukia wote watendao ubatili.<p><br/>
<p> Utawaharibu wasemao uongo; Bwana humzira mwuaji na mwenye hila<p><br/>
<p> Bali mimi, kwa wingi wa fadhili zako, Nitaingia nyumbani mwako; Na kusujudu kwa kicho, Nikilielekea hekalu lako takatifu.<p><br/>
<p> Bwana, uniongoze kwa haki yako, Kwa sababu yao wanaoniotea. Uisawazishe njia yako mbele ya uso wangu,<p><br/>
<p> Maana vinywani mwao hamna uaminifu; Mtima wao ni shimo tupu, koo lao ni kaburi wazi, Ulimi wao hujipendekeza.<p><br/>
<p> Wewe, Mungu, uwapatilize, Na waanguke kwa mashauri yao. Uwatoe nje kwa ajili ya wingi wa makosa yao, Kwa maana wamekuasi Wewe.<p><br/>
<p> Nao wote wanaokukimbilia watafurahi; Watapiga daima kelele za furaha. Kwa kuwa Wewe unawahifadhi, Walipendao jina lako watakufurahia.<p><br/>
<p> Kwa maana Wewe utambariki mwenye haki; Bwana, utamzungushia radhi kama ngao.<p><br/>
<p> Bwana, usinikemee kwa hasira yako, Wala usinirudi kwa ghadhabu yako.<p><br/>
<p> Bwana, unifadhili, maana ninanyauka; Bwana, uniponye, mifupa yangu imefadhaika.<p><br/>
<p> Na nafsi yangu imefadhaika sana; Na Wewe, Bwana, hata lini?<p><br/>
<p> Bwana urudi, uniopoe nafsi yangu, Uniokoe kwa ajili ya fadhili zako.<p><br/>
<p> Maana mautini hapana kumbukumbu lako; Katika kuzimu ni nani atakayekushukuru?<p><br/>
<p> Nimechoka kwa kuugua kwangu; Kila usiku nakieleza kitanda changu; Nalilowesha godoro langu kwa machozi yangu.<p><br/>
<p> Jicho langu limeharibika kwa masumbufu, Na kuchakaa kwa sababu yao wanaoniudhi.<p><br/>
<p> Ondokeni kwangu, ninyi nyote mtendao uovu; Kwa kuwa Bwana ameisikia sauti ya kilio changu.<p><br/>
<p> Bwana ameisikia dua yangu; Bwana atayatakabali maombi yangu.<p><br/>
<p> Adui zangu wote wataaibika na kufadhaika, Watarudi nyuma, kwa ghafula wataaibika.<p><br/>
<p> Bwana, Mungu wangu, nimekukimbilia Wewe, Uniokoe na wote wanaonifuatia, uniponye.<p><br/>
<p> Asije akaipapura nafsi yangu kama simba, Akiivunja-vunja pasipokuwa na wa kuponya.<p><br/>
<p> Bwana, Mungu wangu, ikiwa nimetenda haya, Ikiwa mna uovu mikononi mwangu,<p><br/>
<p> Ikiwa nimemlipa mabaya Yeye aliyekaa kwangu salama; (Hasha! Nimemponya yeye Aliyekuwa mtesi wangu bila sababu;)<p><br/>
<p> Basi adui na anifuatie, Na kuikamata nafsi yangu; Naam, aukanyage uzima wangu, Na kuulaza utukufu wangu mavumbini.<p><br/>
<p> Bwana uondoke kwa hasira yako; Ujiinue juu ya jeuri ya watesi wangu; Uamke kwa ajili yangu; Umeamuru hukumu.<p><br/>
<p> Kusanyiko la mataifa na likuzunguke, Na juu yake uketi utawale.<p><br/>
<p> Bwana atawaamua mataifa, Bwana, unihukumu mimi, Kwa kadiri ya haki yangu, Sawasawa na unyofu nilio nao.<p><br/>
<p> Ubaya wao wasio haki na ukome, Lakini umthibitishe mwenye haki. Kwa maana mjaribu mioyo na viuno Ndiye Mungu aliye mwenye haki.<p><br/>
<p> Ngao yangu ina Mungu, Awaokoaye wanyofu wa moyo.<p><br/>
<p> Mungu ni mwamuzi mwenye haki, Naam, Mungu aghadhibikaye kila siku.<p><br/>
<p> Mtu asiporejea ataunoa upanga wake; Ameupinda uta wake na kuuweka tayari;<p><br/>
<p> Naye amemtengenezea silaha za kufisha, Akifanya mishale yake kuwa ya moto.<p><br/>
<p> Tazama, huyu ana utungu wa uovu, Amechukua mimba ya madhara, amezaa uongo.<p><br/>
<p> Amechimba shimo, amelichimba chini sana, Akatumbukia katika handaki aliyoifanya!<p><br/>
<p> Madhara yake yatamrejea kichwani pake, Na dhuluma yake itamshukia utosini.<p><br/>
<p> Nitamshukuru Bwana kwa kadiri ya haki yake; Nitaliimbia jina la Bwana aliye juu.<p><br/>
<p> Wewe, MUNGU, Bwana wetu Jinsi lilivyo tukufu jina lako duniani mwote! Wewe umeuweka utukufu wako mbinguni;<p><br/>
<p> Vinywani mwa watoto wachanga na wanyonyao Umeiweka misingi ya nguvu; Kwa sababu yao wanaoshindana nawe; Uwakomeshe adui na mijilipiza kisasi.<p><br/>
<p> Nikiziangalia mbingu zako, kazi ya vidole vyako, Mwezi na nyota ulizoziratibisha;<p><br/>
<p> Mtu ni kitu gani hata umkumbuke, Na binadamu hata umwangalie?<p><br/>
<p> Umemfanya mdogo punde kuliko Mungu; Umemvika taji ya utukufu na heshima;<p><br/>
<p> Umemtawaza juu ya kazi za mikono yako; Umevitia vitu vyote chini ya miguu yake.<p><br/>
<p> Kondoo, na ng'ombe wote pia; Naam, na wanyama wa kondeni;<p><br/>
<p> Ndege wa angani, na samaki wa baharini; Na kila kipitacho njia za baharini.<p><br/>
<p> Wewe, MUNGU, Bwana wetu, Jinsi lilivyo tukufu jina lako duniani mwote!<p><br/>
<p> Nitamshukuru Bwana kwa moyo wangu wote; Nitayasimulia matendo yako yote ya ajabu;<p><br/>
<p> Nitafurahi na kukushangilia Wewe; Nitaliimbia jina lako, Wewe Uliye juu.<p><br/>
<p> Kwa sababu adui zangu hurudi nyuma; Hujikwaa na kuangamia mbele zako.<p><br/>
<p> Kwa maana umenifanyia hukumu na haki Umeketi kitini pa enzi ukihukumu kwa haki.<p><br/>
<p> Umewakemea mataifa; Na kumwangamiza mdhalimu; Umelifuta jina lao milele na milele;<p><br/>
<p> Adui wamekoma na kuachwa ukiwa milele. Nayo miji yao uliing'oa; Hata kumbukumbu lao limepotea.<p><br/>
<p> Bali Bwana atakaa milele, Ameweka kiti chake tayari kwa hukumu.<p><br/>
<p> Naye atauhukumu ulimwengu kwa haki; Atawaamua watu kwa adili.<p><br/>
<p> Bwana atakuwa ngome kwake aliyeonewa, Naam, ngome kwa nyakati za shida.<p><br/>
<p> Nao wakujuao jina lako wakutumaini Wewe, Maana Wewe, Bwana hukuwaacha wakutafutao.<p><br/>
<p> Mwimbieni Bwana akaaye Sayuni, Yatangazeni kati ya watu matendo yake.<p><br/>
<p> Maana mlipiza kisasi cha damu awakumbuka, Hakukisahau kilio cha wanyonge.<p><br/>
<p> Wewe, Bwana, unifadhili, Tazama mateso niteswayo na wanaonichukia; Wewe uniinuaye katika malango ya mauti,<p><br/>
<p> Ili nizisimulie sifa zako zote; Katika malango ya binti Sayuni Nitaufurahia wokovu wako.<p><br/>
<p> Mataifa wamezama katika shimo walilolifanya; Kwa wavu waliouficha imenaswa miguu yao.<p><br/>
<p> Bwana amejidhihirisha na kutekeleza hukumu; Amemnasa mdhalimu kwa kazi ya mikono yake.<p><br/>
<p> Wadhalimu watarejea kuzimu, Naam, mataifa yote wanaomsahau Mungu.<p><br/>
<p> Kwa maana mhitaji hatasahauliwa daima; Matumaini ya wanyonge hayatapotea milele.<p><br/>
<p> Bwana, usimame, mwanadamu asipate nguvu, Mataifa wahukumiwe mbele zako.<p><br/>
<p> Bwana, uwawekee kitisho, Mataifa na wajijue kuwa ni binadamu.<p><br/>
<p> Ee Bwana, kwa nini wasimama mbali? Kwani kujificha nyakati za shida?<p><br/>
<p> Kwa kiburi chake asiye haki mnyonge anafuatiwa kwa ukali; Na wanaswe kwa hila zizo hizo walizoziwaza.<p><br/>
<p> Maana mdhalimu hujisifia tamaa ya nafsi yake, Na mwenye choyo humkana Bwana na kumdharau.<p><br/>
<p> Mdhalimu kwa kiburi cha uso wake Asema, Hatapatiliza. Jumla ya mawazo yake ni, Hakuna Mungu;<p><br/>
<p> Njia zake ni thabiti kila wakati. Hukumu zako ziko juu asizione, Adui zake wote awafyonya.<p><br/>
<p> Asema moyoni mwake, Sitaondoshwa, Kizazi baada ya kizazi sitakuwamo taabuni.<p><br/>
<p> Kinywa chake kimejaa laana, Na hila na dhuluma. Chini ya ulimi wake kuna madhara na uovu,<p><br/>
<p> Hukaa katika maoteo ya vijiji. Mahali pa siri humwua asiye na hatia, Macho yake humvizia mtu duni.<p><br/>
<p> Huotea faraghani kama simba pangoni, Huotea amkamate mtu mnyonge. Naam, humkamata mtu mnyonge, Akimkokota wavuni mwake.<p><br/>
<p> Hujikunyata na kuinama; Watu duni huanguka kwa nguvu zake.<p><br/>
<p> Asema moyoni mwake, Mungu amesahau, Auficha uso wake, haoni kamwe.<p><br/>
<p> Bwana, uondoke, Ee Mungu, uuinue mkono wako, Usiwasahau wanyonge.<p><br/>
<p> Kwani mdhalimu kumdharau Mungu. Akisema moyoni mwake, Hutapatiliza?<p><br/>
<p> Umeona, maana unaangalia madhara na jeuri, Uyatwae mkononi mwako. Mtu duni hukuachia nafsi yake, Maana umekuwa msaidizi wa yatima.<p><br/>
<p> Uuvunje mkono wake mdhalimu, Na mbaya, uipatilize dhuluma yake, hata usiione.<p><br/>
<p> Bwana ndiye Mfalme milele na milele; Mataifa wamepotea kutoka nchi yake.<p><br/>
<p> Bwana, umeisikia tamaa ya wanyonge, Utaitengeneza mioyo yao, utalitega sikio lako.<p><br/>
<p> Ili kumhukumu yatima naye aliyeonewa, Binadamu aliye udongo asizidi kudhulumu.<p><br/>
<p> Bwana ndiye niliyemkimbilia. Mbona mnaiambia nafsi yangu, Kimbia kama ndege mlimani kwenu?<p><br/>
<p> Maana, tazama, wasio haki wanaupinda uta, Wanaitia mishale yao katika upote, Ili kuwapiga gizani wanyofu wa moyo.<p><br/>
<p> Kama misingi ikiharibika, Mwenye haki atafanya nini?<p><br/>
<p> Bwana yu katika hekalu lake takatifu. Bwana ambaye kiti chake kiko mbinguni, Macho yake yanaangalia; Kope zake zinawajaribu wanadamu.<p><br/>
<p> Bwana humjaribu mwenye haki; Bali nafsi yake humchukia asiye haki, Na mwenye kupenda udhalimu.<p><br/>
<p> Awanyeshee wasio haki mitego, Moto na kiberiti na upepo wa hari, Na viwe fungu la kikombe chao.<p><br/>
<p> Kwa kuwa Bwana ndiye mwenye haki, Apenda matendo ya haki, Wanyofu wa moyo watamwona uso wake. <p><br/>
<p> Bwana, uokoe, maana mcha Mungu amekoma, Maana waaminifu wametoweka katika wanadamu.<p><br/>
<p> Husemezana yasiyofaa kila mtu na mwenziwe, Wenye midomo ya kujipendekeza; Husemezana kwa mioyo ya unafiki;<p><br/>
<p> Bwana ataikata midomo yote ya kujipendekeza, Nao ulimi unenao maneno ya kiburi;<p><br/>
<p> Waliosema, Kwa ndimi zetu tutashinda; Midomo yetu ni yetu wenyewe, Ni nani aliye bwana juu yetu?<p><br/>
<p> Kwa ajili ya kuonewa kwao wanyonge, Kwa ajili ya kuugua kwao wahitaji, Sasa nitasimama, asema Bwana, Nitamweka salama yeye wanayemfyonya.<p><br/>
<p> Maneno ya Bwana ni maneno safi, Ni fedha iliyojaribiwa kalibuni juu ya nchi; Iliyosafishwa mara saba.<p><br/>
<p> Wewe, Bwana, ndiwe utakayetuhifadhi, Utatulinda na kizazi hiki milele.<p><br/>
<p> Wasio haki hutembea pande zote, Ufisadi ukitukuka kati ya wanadamu.<p><br/>
<p> Ee Bwana, hata lini utanisahau, hata milele? Hata lini utanificha uso wako?<p><br/>
<p> Hata lini nifanye mashauri nafsini mwangu, Nikihuzunika moyoni mchana kutwa? Hata lini adui yangu atukuke juu yangu?<p><br/>
<p> Ee Bwana, Mungu wangu, uangalie, uniitikie; Uyatie nuru macho yangu, Nisije nikalala usingizi wa mauti.<p><br/>
<p> Adui yangu asije akasema, Nimemshinda; Watesi wangu wasifurahi ninapoondoshwa.<p><br/>
<p> Nami nimezitumainia fadhili zako; Moyo wangu na uufurahie wokovu wako.<p><br/>
<p> Naam, nimwimbie Bwana, Kwa kuwa amenitendea kwa ukarimu. <p><br/>
<p> Mpumbavu amesema moyoni, Hakuna Mungu; Wameharibu matendo yao na kuyafanya chukizo, Hakuna atendaye mema.<p><br/>
<p> Toka mbinguni Bwana aliwachungulia wanadamu, Aone kama yuko mtu mwenye akili, Amtafutaye Mungu.<p><br/>
<p> Wote wamepotoka, wameoza wote pamoja, Hakuna atendaye mema, La! Hata mmoja.<p><br/>
<p> Je! Wote wafanyao maovu hawajui? Walao watu wangu kama walavyo mkate, Hawamwiti Bwana.<p><br/>
<p> Hapo ndipo walipoingiwa na hofu nyingi, Maana Mungu yupo pamoja na kizazi cha haki.<p><br/>
<p> Mnalitia aibu shauri la mtu mnyonge, Bali Bwana ndiye aliye kimbilio lake.<p><br/>
<p> Laiti wokovu wa Israeli utoke katika Sayuni! Bwana awarudishapo wafungwa wa watu wake; Yakobo atashangilia, Israeli atafurahi. <p><br/>
<p> Bwana, ni nani atakayekaa Katika hema yako? Ni nani atakayefanya maskani yake Katika kilima chako kitakatifu?<p><br/>
<p> Ni mtu aendaye kwa ukamilifu, Na kutenda haki. Asemaye kweli kwa moyo wake,<p><br/>
<p> Asiyesingizia kwa ulimi wake. Wala hakumtenda mwenziwe mabaya, Wala hakumsengenya jirani yake.<p><br/>
<p> Machoni pake mtu asiyefaa hudharauliwa, Bali huwaheshimu wamchao Bwana Ingawa ameapa kwa hasara yake, Hayabadili maneno yake.<p><br/>
<p> Hakutoa fedha yake apate kula riba, Hakutwaa rushwa amwangamize asiye na hatia. Mtu atendaye mambo hayo Hataondoshwa milele. <p><br/>
<p> Mungu, unihifadhi mimi, Kwa maana nakukimbilia Wewe.<p><br/>
<p> Nimemwambia Bwana, Ndiwe Bwana wangu; Sina wema ila utokao kwako.<p><br/>
<p> Watakatifu waliopo duniani ndio Walio bora, Hao ndio niliopendezwa nao.<p><br/>
<p> Huzuni zao zitaongezeka Wambadilio Mungu kwa mwingine; Sitazimimina sadaka zao za damu, Wala kuyataja majina yao midomoni mwangu.<p><br/>
<p> Bwana ndiye fungu la posho langu, Na la kikombe changu; Wewe unaishika kura yangu.<p><br/>
<p> Kamba zangu zimeniangukia mahali pema, Naam, nimepata urithi mzuri.<p><br/>
<p> Nitamhimidi Bwana aliyenipa shauri, Naam, mtima wangu umenifundisha usiku.<p><br/>
<p> Nimemweka Bwana mbele yangu daima, Kwa kuwa yuko kuumeni kwangu, sitaondoshwa.<p><br/>
<p> Kwa hiyo moyo wangu unafurahi, Nao utukufu wangu unashangilia, Naam, mwili wangu nao utakaa kwa kutumaini.<p><br/>
<p> Maana hutakuachia kuzimu nafsi yangu, Wala hutamtoa mtakatifu wako aone uharibifu.<p><br/>
<p> Utanijulisha njia ya uzima; Mbele za uso wako ziko furaha tele; Na katika mkono wako wa kuume Mna mema ya milele.<p><br/>
<p> Ee Bwana, usikie haki, ukisikilize kilio changu, Utege sikio lako kwa maombi yangu, Yasiyotoka katika midomo ya hila.<p><br/>
<p> Hukumu yangu na itoke kwako, Macho yako na yatazame mambo ya adili.<p><br/>
<p> Umenijaribu moyo wangu, umenijilia usiku, Umenihakikisha usione neno; Nimenuia kinywa changu kisikose,<p><br/>
<p> Mintarafu matendo ya wanadamu; Kwa neno la midomo yako Nimejiepusha na njia za wenye jeuri.<p><br/>
<p> Nyayo zangu zimeshikamana na njia zako, Hatua zangu hazikuondoshwa.<p><br/>
<p> Ee Mungu, nimekuita kwa maana utaitika, Utege sikio lako ulisikie neno langu.<p><br/>
<p> Dhihirisha fadhili zako za ajabu Wewe uwaokoaye wanaokukimbilia; Kwa mkono wako wa kuume Uwaokoe nao wanaowaondokea.<p><br/>
<p> Unilinde kama mboni ya jicho, Unifiche chini ya uvuli wa mbawa zako;<p><br/>
<p> Wasinione wasio haki wanaonionea, Adui za roho yangu wanaonizunguka.<p><br/>
<p> Wameukaza moyo wako, Kwa vinywa vyao hutoa majivuno.<p><br/>
<p> Sasa wametuzunguka hatua zetu, Na kuyakaza macho yao watuangushe chini.<p><br/>
<p> Kama mfano wa simba atakaye kurarua, Kama mwana-simba aoteaye katika maoteo yake.<p><br/>
<p> Ee Bwana, usimame, umkabili, umwinamishe, Kwa upanga wako uniokoe nafsi na mtu mbaya.<p><br/>
<p> Ee Bwana, kwa mkono wako uniokoe na watu, Watu wa dunia hii ambao fungu lao li katika maisha haya. Matumbo yao wayajaza kwa hazina yako, Hushiba wana, huwaachia watoto wao akiba zao,<p><br/>
<p> Bali mimi nikutazame uso wako katika haki, Niamkapo nishibishwe kwa sura yako.<p><br/>
<p> Wewe, Bwana, nguvu zangu, nakupenda sana;<p><br/>
<p> Bwana ni jabali langu, na boma langu, na mwokozi wangu, Mungu wangu, mwamba wangu ninayemkimbilia, Ngao yangu, na pembe ya wokovu wangu, na ngome yangu.<p><br/>
<p> Nitamwita Bwana astahiliye kusifiwa, Hivyo nitaokoka na adui zangu.<p><br/>
<p> Kamba za mauti zilinizunguka, Mafuriko ya uovu yakanitia hofu.<p><br/>
<p> Kamba za kuzimu zilinizunguka, Mitego ya mauti ikanikabili.<p><br/>
<p> Katika shida yangu nalimwita Bwana, Na kumlalamikia Mungu wangu. Akaisikia sauti yangu hekaluni mwake, Kilio changu kikaingia masikioni mwake.<p><br/>
<p> Ndipo nchi iliyotikisika na kutetemeka, Misingi ya milima ikasuka-suka; Ikatikisika kwa sababu alikuwa na ghadhabu.<p><br/>
<p> Kukapanda moshi kutoka puani mwake, Moto ukatoka kinywani mwake ukala, Makaa yakawashwa nao.<p><br/>
<p> Aliziinamisha mbingu akashuka, Kukawa na giza kuu chini ya miguu yake.<p><br/>
<p> Akapanda juu ya kerubi akaruka, Naam, aliruka upesi juu ya mabawa ya upepo.<p><br/>
<p> Alifanya giza kuwa mahali pake pa kujificha, Kuwa hema yake ya kumzunguka. Giza la maji na mawingu makuu ya mbinguni.<p><br/>
<p> Toka mwangaza uliokuwa mbele zake Kukapita mawingu yake makuu. Mvua ya mawe na makaa ya moto.<p><br/>
<p> Bwana alipiga radi mbinguni, Yeye Aliye juu akaitoa sauti yake, Mvua ya mawe na makaa ya moto.<p><br/>
<p> Akaipiga mishale yake akawatawanya, Naam, umeme mwingi sana, akawatapanya.<p><br/>
<p> Ndipo ilipoonekana mikondo ya maji, Misingi ya ulimwengu ikafichuliwa, Ee Bwana, kwa kukemea kwako, Kwa mvumo wa pumzi ya puani mwako.<p><br/>
<p> Alipeleka kutoka juu akanishika, Na kunitoa katika maji mengi.<p><br/>
<p> Akaniokoa na adui yangu mwenye nguvu, Na wale walionichukia, Maana walikuwa na nguvu kuliko mimi.<p><br/>
<p> Walinikabili siku ya msiba wangu, Lakini Bwana alikuwa tegemeo langu.<p><br/>
<p> Akanitoa akanipeleka panapo nafasi, Aliniponya kwa kuwa alipendezwa nami.<p><br/>
<p> Bwana alinitendea sawasawa na haki yangu, Sawasawa na usafi wa mikono yangu akanilipa.<p><br/>
<p> Maana nimezishika njia za Bwana, Wala sikumwasi Mungu wangu.<p><br/>
<p> Hukumu zake zote zilikuwa mbele yangu, Wala amri zake sikujiepusha nazo.<p><br/>
<p> Nami nalikuwa mkamilifu mbele zake, Nikajilinda na uovu wangu.<p><br/>
<p> Mradi Bwana amenilipa sawasawa na haki yangu, Sawasawa na usafi wa mikono yangu mbele zake.<p><br/>
<p> Kwa mtu mwenye fadhili utakuwa mwenye fadhili; Kwa mkamilifu utajionyesha kuwa mkamilifu;<p><br/>
<p> Kwake ajitakasaye utajionyesha kuwa mtakatifu; Na kwa mpotovu utajionyesha kuwa mkaidi.<p><br/>
<p> Maana Wewe utawaokoa watu wanaoonewa, Na macho ya kiburi utayadhili.<p><br/>
<p> Kwa kuwa Wewe unaiwasha taa yangu; Bwana Mungu wangu aniangazia giza langu.<p><br/>
<p> Maana kwa msaada wako nafuatia jeshi, Kwa msaada wa Mungu wangu naruka ukuta.<p><br/>
<p> Mungu, njia yake ni kamilifu, Ahadi ya Bwana imehakikishwa, Yeye ndiye ngao yao. Wote wanaomkimbilia.<p><br/>
<p> Maana ni nani aliye Mungu ila Bwana? Ni nani aliye mwamba ila Mungu wetu?<p><br/>
<p> Mungu ndiye anifungaye mshipi wa nguvu, Naye anaifanya kamilifu njia yangu.<p><br/>
<p> Miguu yangu anaifanya kuwa ya kulungu, Na kunisimamisha mahali pangu pa juu.<p><br/>
<p> Ananifundisha mikono yangu vita, Mikono yangu ikaupinda upinde wa shaba.<p><br/>
<p> Nawe umenipa ngao ya wokovu wako, Mkono wako wa kuume umenitegemeza, Na unyenyekevu wako umenikuza.<p><br/>
<p> Umezifanyizia nafasi hatua zangu, Na miguu yangu haikuteleza.<p><br/>
<p> Nitawafuatia adui zangu na kuwapata, Wala sitarudi nyuma hata wakomeshwe.<p><br/>
<p> Nitawapiga-piga wasiweze kusimama, Wataanguka chini ya miguu yangu.<p><br/>
<p> Nawe hunifunga mshipi wa nguvu kwa vita, Hunitiishia chini yangu walioniondokea.<p><br/>
<p> Naam, adui zangu umewafanya wanipe visogo, Nao walionichukia nimewakatilia mbali.<p><br/>
<p> Walipiga yowe, lakini hakuna wa kuokoa, Walimwita Bwana lakini hakuwajibu,<p><br/>
<p> Nikawaponda kama mavumbi mbele ya upepo, Nikawatupa nje kama matope ya njiani.<p><br/>
<p> Umeniokoa na mashindano ya watu, Umenifanya niwe kichwa cha mataifa. Watu nisiowajua walinitumikia.<p><br/>
<p> Kwa kusikia tu habari zangu, Mara wakanitii. Wageni walinijia wakinyenyekea.<p><br/>
<p> Wageni nao walitepetea, Walitoka katika ngome zao wakitetemeka.<p><br/>
<p> Bwana ndiye aliye hai; Na ahimidiwe mwamba wangu; Na atukuzwe Mungu wa wokovu wangu;<p><br/>
<p> Ndiye Mungu anipatiaye kisasi; Na kuwatiisha watu chini yangu.<p><br/>
<p> Huniponya na adui zangu; Naam, waniinua juu yao walioniinukia, Na kuniponya na mtu wa jeuri.<p><br/>
<p> Basi, Bwana, nitakushukuru kati ya mataifa, Nami nitaliimbia jina lako.<p><br/>
<p> Ampa mfalme wake wokovu mkuu, Amfanyia fadhili masihi wake,Daudi na mzao wake hata milele.<p><br/>
<p> Mbingu zauhubiri utukufu wa Mungu, Na anga laitangaza kazi ya mikono yake.<p><br/>
<p> Mchana husemezana na mchana, Usiku hutolea usiku maarifa.<p><br/>
<p> Hakuna lugha wala maneno, Sauti yao haisikilikani.<p><br/>
<p> Sauti yao imeenea duniani mwote, Na maneno yao hata miisho ya ulimwengu. Katika hizo ameliwekea jua hema,<p><br/>
<p> Kama bwana arusi akitoka chumbani mwake, Lafurahi kama mtu aliye hodari Kwenda mbio katika njia yake.<p><br/>
<p> Kutoka kwake lautoka mwisho wa mbingu, Na kuzunguka kwake hata miisho yake, Wala kwa hari yake Hakuna kitu kilichositirika.<p><br/>
<p> Sheria ya Bwana ni kamilifu, Huiburudisha nafsi. Ushuhuda wa Bwana ni amini, Humtia mjinga hekima.<p><br/>
<p> Maagizo ya Bwana ni ya adili, Huufurahisha moyo. Amri ya Bwana ni safi, Huyatia macho nuru.<p><br/>
<p> Kicho cha Bwana ni kitakatifu, Kinadumu milele. Hukumu za Bwana ni kweli, Zina haki kabisa.<p><br/>
<p> Ni za kutamanika kuliko dhahabu, Kuliko wingi wa dhahabu safi. Nazo ni tamu kuliko asali, Kuliko sega la asali.<p><br/>
<p> Tena mtumishi wako huonywa kwazo, Katika kuzishika kuna thawabu nyingi.<p><br/>
<p> Ni nani awezaye kuyatambua makosa yake? Unitakase na mambo ya siri.<p><br/>
<p> Umzuie mtumishi wako asitende mambo ya kiburi, Yasinitawale mimi. Ndipo nitakapokuwa kamili, Nami nitakuwa safi, sina kosa lililo kubwa.<p><br/>
<p> Maneno ya kinywa changu, Na mawazo ya moyo wangu, Yapate kibali mbele zako, Ee Bwana, Mwamba wangu, na mwokozi wangu.<p><br/>
<p> Bwana akujibu siku ya dhiki, Jina la Mungu wa Yakobo likuinue.<p><br/>
<p> Akupelekee msaada toka patakatifu pake, Na kukutegemeza toka Sayuni.<p><br/>
<p> Azikumbuke sadaka zako zote, Na kuzitakabali dhabihu zako.<p><br/>
<p> Akujalie kwa kadiri ya haja ya moyo wako, Na kuyatimiza mashauri yako yote.<p><br/>
<p> Na tuushangilie wokovu wako, Kwa jina la Mungu wetu tuzitweke bendera zetu. Bwana akutimizie matakwa yako yote.<p><br/>
<p> Sasa najua kuwa Bwana amwokoa masihi wake;Atamjibu kutoka mbingu zake takatifu.<p><br/>
<p> Hawa wanataja magari na hawa farasi, Bali sisi tutalitaja jina la Bwana, Mungu wetu.<p><br/>
<p> Wao wameinama na kuanguka, Bali sisi tumeinuka na kusimama.<p><br/>
<p> Bwana, umwokoe mfalme, Utuitikie siku tuitayo.<p><br/>
<p> Ee Bwana, mfalme atazifurahia nguvu zako, Na wokovu wako ataufanyia shangwe nyingi sana.<p><br/>
<p> Umempa haja ya moyo wake, Wala hukumzuilia matakwa ya midomo yake.<p><br/>
<p> Maana umemsogezea baraka za heri, Umemvika taji ya dhahabu safi kichwani pake.<p><br/>
<p> Alikuomba uhai, ukampa, Muda mrefu wa siku nyingi, milele na milele.<p><br/>
<p> Utukufu wake ni mkuu kwa wokovu wako, Heshima na adhama waweka juu yake.<p><br/>
<p> Maana umemfanya kuwa baraka za milele, Wamfurahisha kwa furaha ya uso wako.<p><br/>
<p> Kwa kuwa mfalme humtumaini Bwana, Na kwa fadhili zake Aliye juu hataondoshwa.<p><br/>
<p> Mkono wako utawapata adui zako wote, Mkono wako wa kuume utawapata wanaokuchukia.<p><br/>
<p> Utawafanya kuwa kama tanuru ya moto, Wakati wa ghadhabu yako. Bwana atawameza kwa ghadhabu yake, Na moto utawala.<p><br/>
<p> Matunda yao utayaharibu na kuyaondoa katika nchi, Na wazao wao katika wanadamu.<p><br/>
<p> Madhali walinuia kukutenda mabaya, Waliwaza hila wasipate kuitimiza.<p><br/>
<p> Kwa maana utawafanya kukupa kisogo, Kwa upote wa uta wako ukiwaelekezea mishale.<p><br/>
<p> Ee Bwana, utukuzwe kwa nguvu zako, Nasi tutaimba na kuuhimidi uweza wako.<p><br/>
<p> Mungu wangu, Mungu wangu, Mbona umeniacha? Mbona U mbali na wokovu wangu, Na maneno ya kuugua kwangu?<p><br/>
<p> Ee Mungu wangu, nalia mchana lakini hujibu Na wakati wa usiku lakini sipati raha.<p><br/>
<p> Na Wewe U Mtakatifu, Uketiye juu ya sifa za Israeli.<p><br/>
<p> Baba zetu walikutumaini Wewe, Walitumaini, na Wewe ukawaokoa.<p><br/>
<p> Walikulilia Wewe wakaokoka, Walikutumaini wasiaibike.<p><br/>
<p> Lakini mimi ni mdudu wala si mtu, Laumu ya wanadamu na mzaha wa watu.<p><br/>
<p> Wote wanionao hunicheka sana, Hunifyonya, wakitikisa vichwa vyao;<p><br/>
<p> Husema, Umtegemee Bwana; na amponye; Na amwokoe sasa, maana apendezwa naye.<p><br/>
<p> Naam, Wewe ndiwe uliyenitoa tumboni, Ulinitumainisha matitini mwa mama yangu.<p><br/>
<p> Kwako nalitupwa tangu tumboni, Toka tumboni mwa mamangu ndiwe Mungu wangu.<p><br/>
<p> Usiwe mbali nami maana taabu i karibu, Kwa maana hakuna msaidizi.<p><br/>
<p> Mafahali wengi wamenizunguka, Walio hodari wa Bashani wamenisonga;<p><br/>
<p> Wananifumbulia vinywa vyao, Kama simba apapuraye na kunguruma.<p><br/>
<p> Nimemwagika kama maji, Mifupa yangu yote imeteguka, Moyo wangu umekuwa kama nta, Na kuyeyuka ndani ya mtima wangu.<p><br/>
<p> Nguvu zangu zimekauka kama gae, Ulimi wangu waambatana na taya zangu; Unaniweka katika mavumbi ya mauti<p><br/>
<p> Kwa maana mbwa wamenizunguka; Kusanyiko la waovu wamenisonga; Wamenizua mikono na miguu.<p><br/>
<p> Naweza kuihesabu mifupa yangu yote; Wao wananitazama na kunikodolea macho.<p><br/>
<p> Wanagawanya nguo zangu, Na vazi langu wanalipigia kura.<p><br/>
<p> Nawe, Bwana, usiwe mbali, Ee Nguvu zangu, fanya haraka kunisaidia.<p><br/>
<p> Uniponye nafsi yangu na upanga, Mpenzi wangu na nguvu za mbwa.<p><br/>
<p> Kinywani mwa simba uniokoe; Naam, toka pembe za nyati umenijibu.<p><br/>
<p> Nitalihubiri jina lako kwa ndugu zangu, Katikati ya kusanyiko nitakusifu.<p><br/>
<p> Ninyi mnaomcha Bwana, msifuni, Enyi nyote mlio wazao wa Yakobo, mtukuzeni, Mcheni, enyi nyote mlio wazao wa Israeli.<p><br/>
<p> Maana hakulidharau teso la mteswa, Wala hakuchukizwa nalo; Wala hakumficha uso wake, Bali alipomlilia akamsikia.<p><br/>
<p> Kwako zinatoka sifa zangu Katika kusanyiko kubwa. Nitaziondoa nadhiri zangu Mbele yao wamchao.<p><br/>
<p> Wapole watakula na kushiba, Wamtafutao Bwana watamsifu; Mioyo yenu na iishi milele.<p><br/>
<p> Miisho yote ya dunia itakumbuka, Na watu watamrejea Bwana; Jamaa zote za mataifa watamsujudia.<p><br/>
<p> Maana ufalme una Bwana, Naye ndiye awatawalaye mataifa.<p><br/>
<p> Wakwasi wote wa dunia watakula na kusujudu, Humwinamia wote washukao mavumbini; Naam, yeye asiyeweza kujihuisha nafsi yake,<p><br/>
<p> Wazao wake watamtumikia. Zitasimuliwa habari za Bwana, Kwa kizazi kitakachokuja,<p><br/>
<p> Nao watawahubiri watakaozaliwa haki yake, Ya kwamba ndiye aliyeyafanya.<p><br/>
<p> Bwana ndiye mchungaji wangu, Sitapungukiwa na kitu.<p><br/>
<p> Katika malisho ya majani mabichi hunilaza, Kando ya maji ya utulivu huniongoza.<p><br/>
<p> Hunihuisha nafsi yangu; na kuniongoza Katika njia za haki kwa ajili ya jina lake.<p><br/>
<p> Naam, nijapopita kati ya bonde la uvuli wa mauti, Sitaogopa mabaya; Kwa maana Wewe upo pamoja nami, Gongo lako na fimbo yako vyanifariji.<p><br/>
<p> Waandaa meza mbele yangu, Machoni pa watesi wangu. Umenipaka mafuta kichwani pangu, Na kikombe changu kinafurika.<p><br/>
<p> Hakika wema na fadhili zitanifuata Siku zote za maisha yangu; Nami nitakaa nyumbani mwa Bwana milele.<p><br/>
<p> Nchi na vyote viijazavyo ni mali ya Bwana, Dunia na wote wakaao ndani yake.<p><br/>
<p> Maana ameiweka misingi yake juu ya bahari, Na juu ya mito ya maji aliithibitisha.<p><br/>
<p> Ni nani atakayepanda katika mlima wa Bwana? Ni nani atakayesimama katika patakatifu pake?<p><br/>
<p> Mtu aliye na mikono safi na moyo mweupe, Asiyeiinua nafsi yake kwa ubatili, Wala hakuapa kwa hila.<p><br/>
<p> Atapokea baraka kwa Bwana, Na haki kwa Mungu wa wokovu wake.<p><br/>
<p> Hiki ndicho kizazi cha wamtafutao, Wakutafutao uso wako, Ee Mungu wa Yakobo.<p><br/>
<p> Inueni vichwa vyenu, enyi malango, Inukeni, enyi malango ya milele, Mfalme wa utukufu apate kuingia.<p><br/>
<p> Ni nani Mfalme wa utukufu? Bwana mwenye nguvu, hodari, Bwana hodari wa vita.<p><br/>
<p> Inueni vichwa vyenu, enyi malango, Naam, viinueni, enyi malango ya milele, Mfalme wa utukufu apate kuingia.<p><br/>
<p> Ni nani huyu Mfalme wa utukufu? Bwana wa majeshi, Yeye ndiye Mfalme wa utukufu.<p><br/>
<p> Ee Bwana, nakuinulia nafsi yangu,<p><br/>
<p> Ee Mungu wangu, Nimekutumaini Wewe, nisiaibike, Adui zangu wasifurahi kwa kunishinda.<p><br/>
<p> Naam, wakungojao hawataaibika hata mmoja; Wataaibika watendao uhaini bila sababu.<p><br/>
<p> Ee Bwana, unijulishe njia zako, Unifundishe mapito yako,<p><br/>
<p> Uniongoze katika kweli yako, Na kunifundisha. Maana Wewe ndiwe Mungu wa wokovu wangu, Nakungoja Wewe mchana kutwa.<p><br/>
<p> Ee Bwana, kumbuka rehema zako na fadhili zako, Maana zimekuwako tokea zamani.<p><br/>
<p> Usiyakumbuke makosa ya ujana wangu, Wala maasi yangu. Unikumbuke kwa kadiri ya fadhili zako, Ee Bwana kwa ajili ya wema wako.<p><br/>
<p> Bwana yu mwema, mwenye adili, Kwa hiyo atawafundisha wenye dhambi njia.<p><br/>
<p> Wenye upole atawaongoza katika hukumu, Wenye upole atawafundisha njia yake.<p><br/>
<p> Njia zote za Bwana ni fadhili na kweli, Kwao walishikao agano lake na shuhuda zake.<p><br/>
<p> Ee Bwana, kwa ajili ya jina lako, Unisamehe uovu wangu, maana ni mwingi.<p><br/>
<p> Ni nani amchaye Bwana? Atamfundisha katika njia anayoichagua.<p><br/>
<p> Nafsi yake itakaa hali ya kufanikiwa; Wazao wake watairithi nchi.<p><br/>
<p> Siri ya Bwana iko kwao wamchao, Naye atawajulisha agano lake.<p><br/>
<p> Macho yangu humwelekea Bwana daima, Naye atanitoa miguu yangu katika wavu.<p><br/>
<p> Uniangalie na kunifadhili, Maana mimi ni mkiwa na mteswa.<p><br/>
<p> Katika shida za moyo wangu unifanyie nafasi, Na kunitoa katika dhiki zangu.<p><br/>
<p> Utazame teso langu na taabu yangu; Unisamehe dhambi zangu zote.<p><br/>
<p> Uwatazame adui zangu, maana ni wengi, Wananichukia kwa machukio ya ukali.<p><br/>
<p> Unilinde nafsi yangu na kuniponya, Nisiaibike, maana nakukimbilia Wewe.<p><br/>
<p> Ukamilifu na unyofu zinihifadhi, Maana nakungoja Wewe.<p><br/>
<p> Ee Mungu, umkomboe Israeli, Katika taabu zake zote. <p><br/>
<p> Ee Bwana, unihukumu mimi, Maana nimekwenda kwa ukamilifu wangu, Nami nimemtumaini Bwana bila wasiwasi.<p><br/>
<p> Ee Bwana, unijaribu na kunipima; Unisafishe mtima wangu na moyo wangu.<p><br/>
<p> Maana fadhili zako zi mbele ya macho yangu, Nami nimekwenda katika kweli yako.<p><br/>
<p> Sikuketi pamoja na watu wa ubatili, Wala sitaingia mnamo wanafiki.<p><br/>
<p> Nimelichukia kusanyiko la watenda mabaya, Wala sitaketi pamoja na watu waovu.<p><br/>
<p> Nitanawa mikono yangu kwa kutokuwa na hatia, Na kuizunguka madhabahu yako, Ee Bwana<p><br/>
<p> Ili niitangaze sauti ya kushukuru, Na kuzisimulia kazi zako za ajabu.<p><br/>
<p> Bwana, nimependa makao ya nyumba yako, Na mahali pa maskani ya utukufu wako.<p><br/>
<p> Usiiondoe nafsi yangu pamoja na wakosaji, Wala uhai wangu pamoja na watu wa damu.<p><br/>
<p> Mikononi mwao mna madhara, Na mkono wao wa kuume umejaa rushwa.<p><br/>
<p> Ila mimi nitakwenda kwa ukamilifu wangu; Unikomboe, unifanyie fadhili.<p><br/>
<p> Mguu wangu umesimama palipo sawa; Katika makusanyiko nitamhimidi Bwana. <p><br/>
<p> Bwana ni nuru yangu na wokovu wangu, Nimwogope nani? Bwana ni ngome ya uzima wangu, Nimhofu nani?<p><br/>
<p> Watenda mabaya waliponikaribia, Wanile nyama yangu, Watesi wangu na adui zangu, Walijikwaa wakaanguka.<p><br/>
<p> Jeshi lijapojipanga kupigana nami, Moyo wangu hautaogopa. Vita vijaponitokea, Hata hapo nitatumaini.<p><br/>
<p> Neno Moja nimelitaka kwa Bwana, Nalo ndilo nitakalolitafuta, Nikae nyumbani mwa Bwana Siku zote za maisha yangu, Niutazame uzuri wa Bwana, Na kutafakari hekaluni mwake.<p><br/>
<p> Mradi atanisitiri bandani mwake siku ya mabaya, Atanisitiri katika sitara ya hema yake, Na kuniinua juu ya mwamba.<p><br/>
<p> Na sasa kichwa changu kitainuka Juu ya adui zangu wanaonizunguka. Nami nitatoa dhabihu za shangwe hemani mwake; Nitaimba, naam, nitamhimidi Bwana.<p><br/>
<p> Ee Bwana, usikie, kwa sauti yangu ninalia, Unifadhili, unijibu.<p><br/>
<p> Uliposema, Nitafuteni uso wangu, Moyo wangu umekuambia, Bwana, uso wako nitautafuta.<p><br/>
<p> Usinifiche uso wako, Usijiepushe na mtumishi wako kwa hasira. Umekuwa msaada wangu, usinitupe, Wala usiniache, Ee Mungu wa wokovu wangu.<p><br/>
<p> Baba yangu na mama yangu wameniacha, Bali Bwana atanikaribisha kwake.<p><br/>
<p> Ee Bwana, unifundishe njia yako, Na kuniongoza katika njia iliyonyoka; Kwa sababu yao wanaoniotea;<p><br/>
<p> Usinitie katika nia ya watesi wangu; Maana mashahidi wa uongo wameniondokea, Nao watoao jeuri kama pumzi.<p><br/>
<p> Naamini ya kuwa nitauona wema wa Bwana Katika nchi ya walio hai.<p><br/>
<p> Umngoje Bwana, uwe hodari, Upige moyo konde, naam, umngoje Bwana.<p><br/>
<p> Ee Bwana, nitakuita Wewe, mwamba wangu, Usiwe kwangu kama kiziwi. Nisije nikafanana nao washukao shimoni, Ikiwa umeninyamalia.<p><br/>
<p> Uisikie sauti ya dua yangu nikuombapo, Nikipainulia patakatifu pako mikono yangu.<p><br/>
<p> Usinikokote pamoja na wasio haki, Wala pamoja na watenda maovu. Wawaambiao jirani zao maneno ya amani, Lakini mioyoni mwao mna madhara.<p><br/>
<p> Uwape sawasawa na vitendo vyao, Na kwa kadiri ya ubaya wa kufanya kwao, Uwape sawasawa na kazi ya mikono yao, Uwalipe stahili zao.<p><br/>
<p> Maana hawazifahamu kazi za Bwana, Wala matendo ya mikono yake. Atawavunja wala hatawajenga;<p><br/>
<p> Na ahimidiwe Bwana. Maana ameisikia sauti ya dua yangu;<p><br/>
<p> Bwana ni nguvu zangu na ngao yangu. Moyo wangu umemtumaini, Nami nimesaidiwa; Basi, moyo wangu unashangilia, Na kwa wimbo wangu nitamshukuru.<p><br/>
<p> Bwana ni nguvu za watu wake, Naye ni ngome ya wokovu kwa masihi wake.<p><br/>
<p> Uwaokoe watu wako, uubariki urithi wako, Uwachunge, uwachukue milele.<p><br/>
<p> Mpeni Bwana, enyi wana wa Mungu, Mpeni Bwana utukufu na nguvu;<p><br/>
<p> Mpeni Bwana utukufu wa jina lake; Mwabuduni Bwana kwa uzuri wa utakatifu.<p><br/>
<p> Sauti ya Bwana i juu ya maji; Mungu wa utukufu alipiga radi; Bwana yu juu ya maji mengi.<p><br/>
<p> Sauti ya Bwana ina nguvu; Sauti ya Bwana ina adhama;<p><br/>
<p> Sauti ya Bwana yaivunja mierezi; Naam, Bwana aivunja-vunja mierezi ya Lebanoni;<p><br/>
<p> Airusha-rusha kama ndama wa ng'ombe; Lebanoni na Sirioni kama mwana-nyati.<p><br/>
<p> Sauti ya Bwana yaipasua miali ya moto;<p><br/>
<p> Sauti ya Bwana yalitetemesha jangwa; Bwana alitetemesha jangwa la Kadeshi.<p><br/>
<p> Sauti ya Bwana yawazalisha ayala, Na kuifichua misitu; Na ndani ya hekalu lake Wanasema wote, Utukufu.<p><br/>
<p> Bwana aliketi juu ya Gharika; Naam, Bwana ameketi hali ya mfalme milele.<p><br/>
<p> Bwana atawapa watu wake nguvu; Bwana atawabariki watu wake kwa amani.<p><br/>
<p> Ee Bwana, nitakutukuza kwa maana umeniinua, Wala hukuwafurahisha adui zangu juu yangu.<p><br/>
<p> Ee Bwana, Mungu wangu, Nalikulilia ukaniponya.<p><br/>
<p> Umeniinua nafsi yangu, Ee Bwana, kutoka kuzimu. Umenihuisha na kunitoa Miongoni mwao washukao shimoni.<p><br/>
<p> Mwimbieni Bwana zaburi, Enyi watauwa wake. Na kufanya shukrani. Kwa kumbukumbu la utakatifu wake.<p><br/>
<p> Maana ghadhabu zake ni za kitambo kidogo, Katika radhi yake mna uhai. Huenda kilio huja kukaa usiku, Lakini asubuhi huwa furaha.<p><br/>
<p> Nami nilipofanikiwa nalisema, Sitaondoshwa milele.<p><br/>
<p> Bwana, kwa radhi yako Wewe uliuimarisha mlima wangu. Uliuficha uso wako, Nami nikafadhaika.<p><br/>
<p> Ee Bwana, nalikulilia Wewe, Naam, kwa Bwana naliomba dua.<p><br/>
<p> Mna faida gani katika damu yangu Nishukapo shimoni? Mavumbi yatakusifu? Yataitangaza kweli yako?<p><br/>
<p> Ee Bwana, usikie, unirehemu, Bwana, uwe msaidizi wangu.<p><br/>
<p> Uligeuza matanga yangu kuwa machezo; Ulinivua gunia, ukanivika furaha.<p><br/>
<p> Ili utukufu wangu ukusifu, Wala usinyamaze. Ee Bwana, Mungu wangu, Nitakushukuru milele.<p><br/>
<p> Nimekukimbilia Wewe, Bwana, Nisiaibike milele. Kwa haki yako uniponye,<p><br/>
<p> Unitegee sikio lako, uniokoe hima. Uwe kwangu mwamba wa nguvu, Nyumba yenye maboma ya kuniokoa.<p><br/>
<p> Ndiwe genge langu na ngome yangu; Kwa ajili ya jina lako uniongoze, unichunge.<p><br/>
<p> Utanitoa katika wavu walionitegea kwa siri, Maana Wewe ndiwe ngome yangu.<p><br/>
<p> Mikononi mwako naiweka roho yangu; Umenikomboa, Ee Bwana, Mungu wa kweli.<p><br/>
<p> Nawachukia wao washikao yasiyofaa yenye uongo; Bali mimi namtumaini Bwana.<p><br/>
<p> Na nishangilie, nizifurahie fadhili zako, Kwa kuwa umeyaona mateso yangu. Umeijua nafsi yangu taabuni,<p><br/>
<p> Wala hukunitia mikononi mwa adui; Miguu yangu umeisimamisha panapo nafasi.<p><br/>
<p> Ee Bwana, unifadhili, maana ni katika dhiki, Jicho langu limenyauka kwa masumbufu, Naam, mwili wangu na nafsi yangu.<p><br/>
<p> Maana maisha yangu yamekoma kwa huzuni, Na miaka yangu kwa kuugua. Nguvu zangu zinatetemeka kwa uovu wangu, Na mifupa yangu imekauka.<p><br/>
<p> Kwa sababu ya watesi wangu nimekuwa laumu, Naam, hasa kwa jirani zangu; Na kitu cha kutisha kwa rafiki zangu; Walioniona njiani walinikimbia.<p><br/>
<p> Nimesahauliwa kama mfu asiyekumbukwa; Nimekuwa kama chombo kilichovunjika.<p><br/>
<p> Maana nimesikia masingizio ya wengi; Hofu ziko pande zote. Waliposhauriana juu yangu, Walifanya hila wauondoe uhai wangu.<p><br/>
<p> Lakini mimi nakutumaini Wewe, Bwana, Nimesema, Wewe ndiwe Mungu wangu.<p><br/>
<p> Nyakati zangu zimo mikononi mwako; Uniponye na adui zangu, nao wanaonifuatia.<p><br/>
<p> Umwangaze mtumishi wako Kwa nuru ya uso wako; Uniokoe kwa ajili ya fadhili zako.<p><br/>
<p> Ee Bwana, nisiaibishwe, maana nimekuita; Waaibishwe wasio haki, wanyamaze kuzimuni.<p><br/>
<p> Midomo ya uongo iwe na ububu, Imneneayo mwenye haki maneno ya kiburi, Kwa majivuno na dharau.<p><br/>
<p> Jinsi zilivyo nyingi fadhili zako Ulizowawekea wakuchao; Ulizowatendea wakukimbiliao Mbele ya wanadamu!<p><br/>
<p> Utawasitiri na fitina za watu Katika sitara ya kuwapo kwako; Utawaficha katika hema Na mashindano ya ndimi.<p><br/>
<p> Bwana ahimidiwe; kwa maana amenitendea Fadhili za ajabu katika mji wenye boma.<p><br/>
<p> Nami nalisema kwa haraka yangu, Nimekatiliwa mbali na macho yako; Lakini ulisikia sauti ya dua yangu Wakati nilipokulilia.<p><br/>
<p> Mpendeni Bwana, Ninyi nyote mlio watauwa wake. Bwana huwahifadhi waaminifu, Humlipa atendaye kiburi malipo tele.<p><br/>
<p> Iweni hodari, mpige moyo konde, Ninyi nyote mnaomngoja Bwana.<p><br/>
<p> Heri aliyesamehewa dhambi, Na kusitiriwa makosa yake.<p><br/>
<p> Heri Bwana asiyemhesabia upotovu, Ambaye rohoni mwake hamna hila.<p><br/>
<p> Niliponyamaza mifupa yangu ilichakaa Kwa kuugua kwangu mchana kutwa.<p><br/>
<p> Kwa maana mchana na usiku Mkono wako ulinilemea. Jasho langu likakauka hata nikawa Kama nchi kavu wakati wa kaskazi.<p><br/>
<p> Nalikujulisha dhambi yangu, Wala sikuuficha upotovu wangu. Nalisema, Nitayakiri maasi yangu kwa Bwana, Nawe ukanisamehe upotovu wa dhambi yangu.<p><br/>
<p> Kwa hiyo kila mtu mtauwa Akuombe wakati unapopatikana. Hakika maji makuu yafurikapo, Hayatamfikia yeye.<p><br/>
<p> Ndiwe sitara yangu, utanihifadhi na mateso, Utanizungusha nyimbo za wokovu.<p><br/>
<p> Nitakufundisha na kukuonyesha njia utakayoiendea; Nitakushauri, jicho langu likikutazama.<p><br/>
<p> Msiwe kama farasi wala nyumbu, Walio hawana akili. Kwa matandiko ya lijamu na hatamu Sharti kuwazuia hao, au hawatakukaribia.<p><br/>
<p> Naye mtu mwovu ana mapigo mengi, Bali amtumainiye Bwana fadhili zitamzunguka.<p><br/>
<p> Mfurahieni Bwana; Shangilieni, enyi wenye haki Pigeni vigelegele vya furaha; Ninyi nyote mlio wanyofu wa moyo.<p><br/>
<p> Mpigieni Bwana vigelegele, enyi wenye haki, Kusifu kunawapasa wanyofu wa moyo.<p><br/>
<p> Mshukuruni Bwana kwa kinubi, Kwa kinanda cha nyuzi kumi mwimbieni sifa.<p><br/>
<p> Mwimbieni wimbo mpya, Pigeni kwa ustadi kwa sauti ya shangwe.<p><br/>
<p> Kwa kuwa neno la Bwana lina adili, Na kazi yake yote huitenda kwa uaminifu.<p><br/>
<p> Huzipenda haki na hukumu, Nchi imejaa fadhili za Bwana.<p><br/>
<p> Kwa neno la Bwana mbingu zilifanyika, Na jeshi lake lote kwa pumzi ya kinywa chake.<p><br/>
<p> Hukusanya maji ya bahari chungu chungu, Huviweka vilindi katika ghala.<p><br/>
<p> Nchi yote na imwogope Bwana, Wote wakaao duniani na wamche.<p><br/>
<p> Maana Yeye alisema, ikawa; Na Yeye aliamuru, ikasimama.<p><br/>
<p> Bwana huyabatilisha mashauri ya mataifa, Huyatangua makusudi ya watu.<p><br/>
<p> Shauri la Bwana lasimama milele, Makusudi ya moyo wake vizazi na vizazi.<p><br/>
<p> Heri taifa ambalo Bwana ni Mungu wao, Watu aliowachagua kuwa urithi wake.<p><br/>
<p> Toka mbinguni Bwana huchungulia, Huwatazama wanadamu wote pia.<p><br/>
<p> Toka mahali pake aketipo Huwaangalia wote wakaao duniani.<p><br/>
<p> yeye aiumbaye mioyo yao wote Huzifikiri kazi zao zote.<p><br/>
<p> Hapana mfalme aokokaye kwa wingi wa uwezo, Wala shujaa haokoki kwa wingi wa nguvu.<p><br/>
<p> Farasi hafai kitu kwa wokovu, Wala hamponyi mtu kwa wingi wa nguvu zake.<p><br/>
<p> Tazama, jicho la Bwana li kwao wamchao, Wazingojeao fadhili zake.<p><br/>
<p> Yeye huwaponya nafsi zao na mauti, Na kuwahuisha wakati wa njaa.<p><br/>
<p> Nafsi zetu zinamngoja Bwana; Yeye ndiye msaada wetu na ngao yetu.<p><br/>
<p> Maana mioyo yetu itamfurahia, Kwa kuwa tumelitumainia jina lake takatifu.<p><br/>
<p> Ee Bwana, fadhili zako zikae nasi, Kama vile tulivyokungoja Wewe.<p><br/>
<p> Nitamhimidi Bwana kila wakati, Sifa zake zi kinywani mwangu daima.<p><br/>
<p> Katika Bwana nafsi yangu itajisifu, Wanyenyekevu wasikie wakafurahi.<p><br/>
<p> Mtukuzeni Bwana pamoja nami, Na tuliadhimishe jina lake pamoja.<p><br/>
<p> Nalimtafuta Bwana akanijibu, Akaniponya na hofu zangu zote.<p><br/>
<p> Wakamwelekea macho wakatiwa nuru, Wala nyuso zao hazitaona haya.<p><br/>
<p> Maskini huyu aliita, Bwana akasikia, Akamwokoa na taabu zake zote.<p><br/>
<p> Malaika wa Bwana hufanya kituo, Akiwazungukia wamchao na kuwaokoa.<p><br/>
<p> Onjeni mwone ya kuwa Bwana yu mwema; Heri mtu yule anayemtumaini.<p><br/>
<p> Mcheni Bwana, enyi watakatifu wake, Yaani, wamchao hawahitaji kitu.<p><br/>
<p> Wana-simba hutindikiwa, huona njaa; Bali wamtafutao Bwana hawatahitaji kitu cho chote kilicho chema.<p><br/>
<p> Njoni, enyi wana, mnisikilize, Nami nitawafundisha kumcha Bwana.<p><br/>
<p> Ni nani mtu yule apendezwaye na uzima, Apendaye siku nyingi apate kuona mema?<p><br/>
<p> Uuzuie ulimi wako na mabaya, Na midomo yako na kusema hila.<p><br/>
<p> Uache mabaya ukatende mema, Utafute amani ukaifuatie.<p><br/>
<p> Macho ya Bwana huwaelekea wenye haki, Na masikio yake hukielekea kilio chao.<p><br/>
<p> Uso wa Bwana ni juu ya watenda mabaya, Aliondoe kumbukumbu lao duniani.<p><br/>
<p> Walilia, naye Bwana akasikia, Akawaponya na taabu zao zote.<p><br/>
<p> Bwana yu karibu nao waliovunjika moyo, Na waliopondeka roho huwaokoa.<p><br/>
<p> Mateso ya mwenye haki ni mengi, Lakini Bwana humponya nayo yote.<p><br/>
<p> Huihifadhi mifupa yake yote, Haukuvunjika hata mmoja.<p><br/>
<p> Uovu utamwua asiye haki, Nao wamchukiao mwenye haki watahukumiwa.<p><br/>
<p> Bwana huzikomboa nafsi za watumishi wake, Wala hawatahukumiwa wote wamkimbiliao.<p><br/>
<p> Ee Bwana, utete nao wanaoteta nami, Upigane nao wanaopigana nami.<p><br/>
<p> Uishike ngao na kigao, Usimame unisaidie.<p><br/>
<p> Uutoe na mkuki uwapinge wanaonifuatia, Uiambie nafsi yangu, Mimi ni wokovu wako.<p><br/>
<p> Waaibishwe, wafedheheshwe, Wanaoitafuta nafsi yangu. Warudishwe nyuma, wafadhaishwe, Wanaonizulia mabaya.<p><br/>
<p> Wawe kama makapi mbele ya upepo, Malaika wa Bwana akiwaangusha chini.<p><br/>
<p> Njia yao na iwe giza na utelezi, Malaika wa Bwana akiwafuatia.<p><br/>
<p> Maana bila sababu wamenifichia wavu, Bila sababu wameichimbia shimo nafsi yangu.<p><br/>
<p> Uharibifu na umpate kwa ghafula, Na wavu aliouficha umnase yeye mwenyewe; Kwa uharibifu aanguke ndani yake.<p><br/>
<p> Na nafsi yangu itamfurahia Bwana, Na kuushangilia wokovu wake.<p><br/>
<p> Mifupa yangu yote itasema, Bwana, ni nani aliye kama Wewe? Umponyaye maskini na mtu aliye hodari kumshinda yeye, Naam, maskini na mhitaji na mtu amtekaye.<p><br/>
<p> Mashahidi wa udhalimu wanasimama, Wananiuliza mambo nisiyoyajua.<p><br/>
<p> Wananilipa mabaya badala ya mema, Hata nafsi yangu ikaingia ukiwa.<p><br/>
<p> Bali mimi, walipougua wao, Nguo yangu ilikuwa gunia. Nalijitesa nafsi yangu kwa kufunga; Maombi yangu yakarejea kifuani mwangu.<p><br/>
<p> Nalijifanya kama kwamba ni rafiki au ndugu yangu, Naliinama nikilia kama aliyefiwa na mamaye.<p><br/>
<p> Lakini nikijikwaa hufurahi na kukusanyana, Walinikusanyikia watu ovyo nisiowajua, Wananipapura wala hawakomi.<p><br/>
<p> Kama wenye mzaha wakikufuru karamuni Wananisagia meno.<p><br/>
<p> Bwana, hata lini utatazama? Uiokoe nafsi yangu na maharabu yao, Na mpenzi wangu na wana-simba.<p><br/>
<p> Nitakushukuru katika kusanyiko kubwa; Nitakusifu kati ya watu wengi.<p><br/>
<p> Walio adui zangu bure wasinisimange, Wanaonichukia bila sababu wasining'ong'e.<p><br/>
<p> Maana hawasemi maneno ya amani, Na juu ya watulivu wa nchi huwaza hila.<p><br/>
<p> Nao wananifumbulia vinywa vyao, Husema, Ewe! Ewe! Jicho letu limeona.<p><br/>
<p> Wewe, Bwana, umeona, usinyamaze; Ee Bwana, usiwe mbali nami.<p><br/>
<p> Uamke, uwe macho ili kunipatia hukumu Kwa ajili ya madai yangu, Mungu wangu na Bwana wangu.<p><br/>
<p> Unihukumu kwa haki yako, Ee Bwana, Mungu wangu, Wala wasinisimangize.<p><br/>
<p> Wasiseme moyoni, Haya! Ndivyo tutakavyo; Wasiseme, Tumemmeza.<p><br/>
<p> Waaibishwe, wafedheheshwe pamoja, Wanaoifurahia hali yangu mbaya. Wavikwe aibu na fedheha, Wanaojikuza juu yangu.<p><br/>
<p> Washangilie na kufurahi, Wapendezwao na haki yangu. Naam, waseme daima, Atukuzwe Bwana, Apendezwaye na amani ya mtumishi wake.<p><br/>
<p> Na ulimi wangu utanena haki yako, Na sifa zako mchana kutwa.<p><br/>
<p> Kuasi kwake yule mwovu hunena moyoni mwake, Hakuna hofu ya Mungu mbele ya macho yake.<p><br/>
<p> Kwa maana hujipendekeza machoni pake Kuwa upotovu wake hautaonekana na kuchukiwa.<p><br/>
<p> Maneno ya kinywa chake ni uovu na hila, Ameacha kuwa na akili na kutenda mema.<p><br/>
<p> Huwaza maovu kitandani pake, Hujiweka katika njia mbaya; ubaya hauchukii.<p><br/>
<p> Ee Bwana, fadhili zako zafika hata mbinguni, Uaminifu wako hata mawinguni.<p><br/>
<p> Haki yako ni kama milima ya Mungu, Hukumu zako ni vilindi vikuu, Ee Bwana, unawaokoa wanadamu na wanyama.<p><br/>
<p> Ee Mungu, jinsi zilivyo na thamani fadhili zako! Wanadamu huukimbilia uvuli wa mbawa zako.<p><br/>
<p> Watashibishwa kwa unono wa nyumba yako, Nawe utawanywesha mto wa furaha zako.<p><br/>
<p> Maana kwako Wewe iko chemchemi ya uzima, Katika nuru yako tutaona nuru.<p><br/>
<p> Uwadumishie wakujuao fadhili zako, Na wanyofu wa moyo uaminifu wako.<p><br/>
<p> Mguu wa kiburi usinikaribie, Wala mkono wa wasio haki usinifukuze.<p><br/>
<p> Huko ndiko walikoanguka wafanyao maovu; Wameangushwa chini wasiweze kusimama. <p><br/>
<p> Usikasirike kwa sababu ya watenda mabaya, Usiwahusudu wafanyao ubatili.<p><br/>
<p> Maana kama majani watakatika mara, Kama miche mibichi watanyauka.<p><br/>
<p> Umtumaini Bwana ukatende mema, Ukae katika nchi, upendezwe na uaminifu.<p><br/>
<p> Nawe utajifurahisha kwa Bwana, Naye atakupa haja za moyo wako.<p><br/>
<p> Umkabidhi Bwana njia yako, Pia umtumaini, naye atafanya.<p><br/>
<p> Ataitokeza haki yako kama nuru, Na hukumu yako kama adhuhuri.<p><br/>
<p> Ukae kimya mbele za Bwana, Nawe umngojee kwa saburi; Usimkasirikie yeye afanikiwaye katika njia yake, Wala mtu afanyaye hila.<p><br/>
<p> Ukomeshe hasira, uache ghadhabu, Usikasirike, mwisho wake ni kutenda mabaya.<p><br/>
<p> Maana watenda mabaya wataharibiwa, Bali wamngojao Bwana ndio watakaoirithi nchi.<p><br/>
<p> Maana bado kitambo kidogo asiye haki hatakuwapo, Utapaangalia mahali pake wala hatakuwapo.<p><br/>
<p> Bali wenye upole watairithi nchi, Watajifurahisha kwa wingi wa amani.<p><br/>
<p> Asiye haki hunuia mabaya juu ya mwenye haki, Na kumsagia meno yake.<p><br/>
<p> Bwana atamcheka, Maana ameona kwamba siku yake inakuja.<p><br/>
<p> Wasio haki wamefuta upanga na kupinda uta, Wamwangushe chini maskini na mhitaji, Na kuwaua wenye mwenendo wa unyofu.<p><br/>
<p> Upanga wao utaingia mioyoni mwao wenyewe, Na nyuta zao zitavunjika.<p><br/>
<p> Kidogo alicho nacho mwenye haki ni bora Kuliko wingi wa mali wa wasio haki wengi.<p><br/>
<p> Maana mikono ya wasio haki itavunjika, Bali Bwana huwategemeza wenye haki.<p><br/>
<p> Bwana anazijua siku za wakamilifu, Na urithi wao utakuwa wa milele.<p><br/>
<p> Hawataaibika wakati wa ubaya, Na siku za njaa watashiba.<p><br/>
<p> Bali wasio haki watapotea, Nao wamchukiao Bwana watatoweka, Kama uzuri wa mashamba, Kama moshi watatoweka.<p><br/>
<p> Asiye haki hukopa wala halipi, Bali mwenye haki hufadhili, hukirimu.<p><br/>
<p> Maana waliobarikiwa na yeye watairithi nchi, Nao waliolaaniwa na yeye wataharibiwa.<p><br/>
<p> Hatua za mtu zaimarishwa na Bwana, Naye aipenda njia yake.<p><br/>
<p> Ajapojikwaa hataanguka chini, Bwana humshika mkono na kumtegemeza.<p><br/>
<p> Nalikuwa kijana nami sasa ni mzee, Lakini sijamwona mwenye haki ameachwa Wala mzao wake akiomba chakula.<p><br/>
<p> Mchana kutwa hufadhili na kukopesha, Na mzao wake hubarikiwa.<p><br/>
<p> Jiepue na uovu, utende mema, Na kukaa hata milele.<p><br/>
<p> Kwa kuwa Bwana hupenda haki, Wala hawaachi watauwa wake. Wao hulindwa milele, Bali mzao wa wasio haki ataharibiwa.<p><br/>
<p> Wenye haki watairithi nchi, Nao watakaa humo milele.<p><br/>
<p> Kinywa chake mwenye haki hunena hekima, Na ulimi wake husema hukumu.<p><br/>
<p> Sheria ya Mungu wake imo moyoni mwake. Hatua zake hazitelezi.<p><br/>
<p> Mtu asiye haki humvizia mwenye haki, Na kutafuta jinsi ya kumfisha.<p><br/>
<p> Bwana hatamwacha mkononi mwake, Wala hatamlaumu atakapohukumiwa.<p><br/>
<p> Wewe umngoje Bwana, Uishike njia yake, Naye atakutukuza uirithi nchi, Wasio haki watakapoharibiwa utawaona.<p><br/>
<p> Nimemwona mtu asiye haki mkali sana, Akijieneza kama mwerezi wa Lebanoni.<p><br/>
<p> Nikapita na kumbe! Hayuko, Nikamtafuta wala hakuonekana.<p><br/>
<p> Umwangalie sana mtu mkamilifu, Umtazame mtu mnyofu, Maana mwisho wake mtu huyo ni amani.<p><br/>
<p> Wakosaji wataangamizwa pamoja, Wasio haki mwisho wao wataharibiwa.<p><br/>
<p> Na wokovu wa wenye haki una Bwana; Yeye ni ngome yao wakati wa taabu.<p><br/>
<p> Naye Bwana huwasaidia na kuwaopoa; Huwaopoa na wasio haki na kuwaokoa; Kwa kuwa wamemtumaini Yeye.<p><br/>
<p> Ee Bwana, usinilaumu katika ghadhabu yako, Wala usiniadhibu kwa ukali wa hasira yako.<p><br/>
<p> Kwa maana mishale yako imenichoma, Na mkono wako umenipata.<p><br/>
<p> Hamna uzima katika mwili wangu Kwa sababu ya ghadhabu yako. Wala hamna amani mifupani mwangu Kwa sababu ya hatia zangu.<p><br/>
<p> Maana dhambi zangu zimenifunikiza kichwa, Kama mzigo mzito zimenilemea mno.<p><br/>
<p> Jeraha zangu zinanuka, zimeoza, Kwa sababu ya upumbavu wangu.<p><br/>
<p> Nimepindika na kuinama sana, Mchana kutwa nimekwenda nikihuzunika.<p><br/>
<p> Maana viuno vyangu vimejaa homa, Wala hamna uzima katika mwili wangu.<p><br/>
<p> Nimedhoofika na kuchubuka sana, Nimeugua kwa fadhaa ya moyo wangu.<p><br/>
<p> Bwana, haja zangu zote ziko mbele zako, Kuugua kwangu hakukusitirika kwako.<p><br/>
<p> Moyo wangu unapwita-pwita, Nguvu zangu zimeniacha; Nuru ya macho yangu nayo imeniondoka.<p><br/>
<p> Wanipendao na rafiki zangu wanasimama mbali na pigo langu; Naam, karibu zangu wamesimama mbali.<p><br/>
<p> Nao wanaoutafuta uhai wangu hutega mitego; Nao wanaotaka kunidhuru hunena mabaya; Na kufikiri hila mchana kutwa.<p><br/>
<p> Lakini kama kiziwi sisikii, Nami ni kama bubu asiyefumbua kinywa chake.<p><br/>
<p> Naam, nimekuwa kama mtu asiyesikia, Ambaye hamna hoja kinywani mwake.<p><br/>
<p> Kwa kuwa nakungoja Wewe, Bwana, Wewe utajibu, Ee Bwana, Mungu wangu.<p><br/>
<p> Maana nalisema, Wasije wakanifurahia; Mguu wangu ukiteleza wajitukuza juu yangu.<p><br/>
<p> Kwa maana mimi ni karibu na kusita, Na maumivu yangu yako mbele yangu daima.<p><br/>
<p> Kwa maana nitaungama uovu wangu, Na kusikitika kwa dhambi zangu.<p><br/>
<p> Lakini adui zangu ni wazima wenye nguvu, Nao wanaonichukia bure wamekuwa wengi.<p><br/>
<p> Naam, wakilipa mabaya kwa mema, Huwa adui zangu kwa kuwa nalifuata lililo jema.<p><br/>
<p> Wewe, Bwana, usiniache, Mungu wangu, usijitenge nami.<p><br/>
<p> Ufanye haraka kunisaidia, Ee Bwana, wokovu wangu.<p><br/>
<p> Nalisema, Nitazitunza njia zangu Nisije nikakosa kwa ulimi wangu; Nitajitia lijamu kinywani, Maadamu mtu mbaya yupo mbele yangu.<p><br/>
<p> Nalikuwa sisemi, nalinyamaa kimya, Sina faraja, maumivu yangu yakazidi.<p><br/>
<p> Moyo wangu ukawa moto ndani yangu, Na katika kuwaza kwangu moto ukawaka; Nalisema kwa ulimi wangu,<p><br/>
<p> Bwana, unijulishe mwisho wangu, Na kiasi cha siku zangu ni kiasi gani; Nijue jinsi nilivyo dhaifu.<p><br/>
<p> Tazama, umefanya siku zangu kuwa mashubiri; Maisha yangu ni kama si kitu mbele zako. Kila mwanadamu, ingawa amesitawi, ni ubatili.<p><br/>
<p> Binadamu huenda tu huko na huko kama kivuli; Hufanya ghasia tu kwa ajili ya ubatili; Huweka akiba wala hajui ni nani atakayeichukua.<p><br/>
<p> Na sasa ninangoja nini, Ee Bwana? Matumaini yangu ni kwako.<p><br/>
<p> Uniokoe na maasi yangu yote, Usinifanye laumu ya mpumbavu.<p><br/>
<p> Nimenyamaza, sitafumbua kinywa changu, Maana Wewe ndiwe uliyeyafanya.<p><br/>
<p> Uniondolee pigo lako; Kwa uadui wa mkono wako nimeangamia.<p><br/>
<p> Ukimrudi mtu kwa kumkemea kwa uovu wake, Watowesha uzuri wake kama nondo. Kila mwanadamu ni ubatili.<p><br/>
<p> Ee Bwana, usikie maombi yangu, Utege sikio lako niliapo, Usiyanyamalie machozi yangu. Kwa maana mimi ni mgeni wako, Msafiri kama baba zangu wote.<p><br/>
<p> Uniachilie nikunjuke uso, Kabla sijaondoka nisiwepo tena.<p><br/>
<p> Nalimngoja Bwana kwa saburi, Akaniinamia akakisikia kilio changu.<p><br/>
<p> Akanipandisha toka shimo la uharibifu, Toka udongo wa utelezi; Akaisimamisha miguu yangu mwambani, Akaziimarisha hatua zangu.<p><br/>
<p> Akatia wimbo mpya kinywani mwangu, Ndio sifa zake Mungu wetu. Wengi wataona na kuogopa, Nao watamtumaini Bwana<p><br/>
<p> Heri aliyemfanya Bwana kuwa tumaini lake, Wala hakuwaelekea wenye kiburi, Wala hao wanaogeukia uongo.<p><br/>
<p> Ee Bwana, Mungu wangu, umefanya kwa wingi Miujiza yako na mawazo yako kwetu; Hakuna awezaye kufananishwa nawe; Kama ningependa kuyatangaza na kuyahubiri, Ni mengi sana hayahesabiki.<p><br/>
<p> Dhabihu na matoleo hukupendezwa nazo, Masikio yangu umeyazibua, Kafara na sadaka za dhambi hukuzitaka.<p><br/>
<p> Ndipo niliposema, Tazama nimekuja, (Katika gombo la chuo nimeandikiwa,)<p><br/>
<p> Kuyafanya mapenzi yako, Ee Mungu wangu, ndiyo furaha yangu; Naam, sheria yako imo moyoni mwangu.<p><br/>
<p> Nimehubiri habari za haki katika kusanyiko kubwa. Sikuizuia midomo yangu; Ee Bwana, unajua.<p><br/>
<p> Sikusitiri haki yako moyoni mwangu; Nimetangaza uaminifu wako na wokovu wako. Sikuficha fadhili zako wala kweli yako Katika kusanyiko kubwa.<p><br/>
<p> Nawe, Bwana, usinizuilie rehema zako, Fadhili zako na kweli yako na zinihifadhi daima.<p><br/>
<p> Kwa maana mabaya yasiyohesabika Yamenizunguka mimi. Maovu yangu yamenipata, Wala siwezi kuona. Yamezidi kuliko nywele za kichwa changu, Na moyo wangu umeniacha.<p><br/>
<p> Ee Bwana, uwe radhi kuniokoa, Ee Bwana, unisaidie hima.<p><br/>
<p> Waaibike, wafedheheke pamoja, Wanaoitafuta nafsi yangu waiangamize. Warudishwe nyuma, watahayarishwe, Wapendezwao na shari yangu.<p><br/>
<p> Wakae hali ya ukiwa, na iwe aibu yao, Wanaoniambia, Ewe! Ewe!<p><br/>
<p> Washangilie, wakufurahie, Wote wakutafutao. Waupendao wokovu wako Waseme daima, Atukuzwe Bwana.<p><br/>
<p> Nami ni maskini na mhitaji, Bwana atanitunza. Ndiwe msaada wangu na mwokozi wangu, Ee Mungu wangu, usikawie. <p><br/>
<p> Heri amkumbukaye mnyonge; Bwana atamwokoa siku ya taabu.<p><br/>
<p> Bwana atamlinda na kumhifadhi hai, Naye atafanikiwa katika nchi; Wala usimtie katika hali wamtakiayo adui zake.<p><br/>
<p> Bwana atamtegemeza alipo mgonjwa kitandani. Katika ugonjwa wake umemtandikia.<p><br/>
<p> Nami nalisema, Bwana, unifadhili, Uniponye roho yangu maana nimekutenda dhambi.<p><br/>
<p> Adui zangu wananitaja kwa maneno mabaya, Atakufa lini, jina lake likapotea?<p><br/>
<p> Na mmoja wao akija kunitazama asema uongo, Moyo wake hujikusanyia maovu, Naye atokapo nje huyanena.<p><br/>
<p> Wote wanaonichukia wananinong'ona, Wananiwazia mabaya.<p><br/>
<p> Neno la kisirani limemgandama, Na iwapo amelala hatasimama tena.<p><br/>
<p> Msiri wangu tena niliyemtumaini, Aliyekula chakula changu, Ameniinulia kisigino chake.<p><br/>
<p> Lakini Wewe, Bwana, unifadhili, Uniinue nipate kuwalipa.<p><br/>
<p> Kwa neno hili nimejua ya kuwa wapendezwa nami, Kwa kuwa adui yangu hasimangi kwa kunishinda.<p><br/>
<p> Nami katika ukamilifu wangu umenitegemeza, Umeniweka mbele za uso wako milele.<p><br/>
<p> Na atukuzwe Bwana, Mungu wa Israeli, Tangu milele hata milele. Amina na Amina.<p><br/>
<p> Kama ayala aioneavyo shauku mito ya maji. Vivyo hivyo nafsi yangu inakuonea shauku, Ee Mungu.<p><br/>
<p> Nafsi yangu inamwonea kiu MUNGU, Mungu aliye hai, Lini nitakapokuja nionekane mbele za Mungu?<p><br/>
<p> Machozi yangu yamekuwa chakula changu mchana na usiku, Pindi wanaponiambia mchana kutwa, Yuko wapi Mungu wako.<p><br/>
<p> Nayakumbuka hayo nikiweka wazi nafsi yangu ndani yangu, Jinsi nilivyokuwa nikienda na mkutano, Na kuwaongoza nyumbani kwa Mungu, Kwa sauti ya furaha na kusifu, mkutano wa sikukuu.<p><br/>
<p> Nafsi yangu, kwa nini kuinama, Na kufadhaika ndani yangu? Umtumaini Mungu; Kwa maana nitakuja kumsifu, Aliye afya ya uso wangu, Na Mungu wangu.<p><br/>
<p> Nafsi yangu imeinama ndani yangu, kwa hiyo nitakukumbuka, Toka nchi ya Yordani, na Mahermoni, na toka kilima cha Mizari.<p><br/>
<p> Kilindi chapigia kelele kilindi kwa sauti ya maboromoko ya maji yako, Gharika zako zote na mawimbi yako yote yamepita juu yangu.<p><br/>
<p> Mchana Bwana ataagiza fadhili zake, na usiku wimbo wake utakuwa nami, Naam, maombi kwa Mungu aliye uhai wangu.<p><br/>
<p> Nitamwambia Mungu, mwamba wangu, Kwa nini umenisahau? Kwa nini ninakwenda nikihuzunika, adui wakinionea?<p><br/>
<p> Watesi wangu hunitukana mithili ya kuniponda mifupa yangu, Pindi wanaponiambia mchana kutwa, Yuko wapi Mungu wako?<p><br/>
<p> Nafsi yangu, kwa nini kuinama, Na kufadhaika ndani yangu? Umtumaini Mungu; Kwa maana nitakuja kumsifu, Aliye afya ya uso wangu, Na Mungu wangu.<p><br/>
<p> Ee Bwana, unihukumu, unitetee kwa taifa lisilo haki, Uniokoe na mtu wa hila asiye haki.<p><br/>
<p> Kwa kuwa Wewe ndiwe Mungu uliye nguvu zangu; kwa nini umenitupa? Kwa nini ninakwenda nikihuzunika, adui wakinionea?<p><br/>
<p> Niletewe nuru yako na kweli yako ziniongoze, Zinifikishe kwenye mlima wako mtakatifu na hata maskani yako.<p><br/>
<p> Hivyo nitakwenda madhabahuni kwa Mungu, kwa Mungu aliye furaha yangu na shangwe yangu; Nitakusifu kwa kinubi, Ee MUNGU, Mungu wangu.<p><br/>
<p> Nafsi yangu, kwa nini kuinama, Na kufadhaika ndani yangu? Umtumaini Mungu; Kwa maana nitakuja kumsifu, Aliye afya ya uso wangu, Na Mungu wangu.<p><br/>
<p> Ee Mungu, tumesikia kwa masikio yetu Baba zetu wametuambia, Matendo uliyoyatenda siku zao, siku za kale.<p><br/>
<p> Wewe kwa mkono wako uliwafukuza mataifa, Ukawakalisha wao. Wewe uliwatesa watu wa nchi, Ukawaeneza wao.<p><br/>
<p> Maana si kwa upanga wao walivyoimiliki nchi, Wala si mkono wao uliowaokoa; Bali mkono wako wa kuume, naam, mkono wako, Na nuru ya uso wako, kwa kuwa uliwaridhia.<p><br/>
<p> Ee Mungu, Wewe ndiwe mfalme wangu, Uagize mambo ya wokovu kwa Yakobo.<p><br/>
<p> Kwa nguvu zako tutawaangusha watesi wetu; Kwa jina lako tutawakanyaga watupingao.<p><br/>
<p> Maana sitautumainia upinde wangu, Wala upanga wangu hautaniokoa.<p><br/>
<p> Bali Wewe ndiwe uliyetuokoa na watesi wetu; Na watuchukiao umewaaibisha.<p><br/>
<p> Tumejisifia Mungu mchana kutwa, Na jina lako tutalishukuru milele.<p><br/>
<p> Lakini umetutupa, umetufedhehesha, Wala hutoki na majeshi yetu.<p><br/>
<p> Waturudisha nyuma tukampa mtesi kisogo, Na watuchukiao wanajipatia mateka.<p><br/>
<p> Umetutoa kama kondoo tuwe chakula, Na kututawanya kati ya mataifa.<p><br/>
<p> Wawauza watu wako bila kupata mali, Wala hukupata faida kwa thamani yao.<p><br/>
<p> Umetufanya kuwa lawama kwa jirani zetu, Mzaha na dhihaka kwao wanaotuzunguka.<p><br/>
<p> Umetufanya kuwa mithali kwa mataifa, Sababu ya kutikisa kichwa kwa watu wa nchi.<p><br/>
<p> Mchana kutwa fedheha yangu i mbele yangu, Na haya ya uso wangu imenifunika,<p><br/>
<p> Kwa sauti ya mwenye kulaumu na kukufuru, Kwa sababu ya adui na mjilipiza kisasi.<p><br/>
<p> Haya yote yametupata, bali hatukukusahau, Wala hatukulihalifu agano lako.<p><br/>
<p> Hatukuiacha mioyo yetu irudi nyuma, Wala hatua zetu hazikuiacha njia yako.<p><br/>
<p> Hata utuponde katika kao la mbwa-mwitu, Na kutufunika kwa uvuli wa mauti.<p><br/>
<p> Ikiwa tumelisahau jina la Mungu wetu, Au kumnyoshea mungu mgeni mikono yetu;<p><br/>
<p> Je! Mungu hatalichunguza neno hilo? Maana ndiye azijuaye siri za moyo.<p><br/>
<p> Hasha! Kwa ajili yako tunauawa mchana kutwa; Tunafanywa kondoo waendao kuchinjwa.<p><br/>
<p> Amka, Bwana, mbona umelala? Ondoka, usitutupe kabisa.<p><br/>
<p> Mbona unatuficha uso wako, Na kusahau kuonewa na kudhulumiwa kwetu?<p><br/>
<p> Maana nafsi yetu imeinama mavumbini, Tumbo letu limegandamana na nchi.<p><br/>
<p> Uondoke, uwe msaada wetu, Utukomboe kwa ajili ya fadhili zako.<p><br/>
<p> Moyo wangu umefurika kwa neno jema, Mimi nasema niliyomfanyizia mfalme; Ulimi wangu ni kalamu ya mwandishi mstadi.<p><br/>
<p> Wewe u mzuri sana kuliko wanadamu; Neema imemiminiwa midomoni mwako, Kwa hiyo Mungu amekubariki hata milele.<p><br/>
<p> Jifungie upanga wako pajani, wewe uliye hodari, Utukufu ni wako na fahari ni yako.<p><br/>
<p> Katika fahari yako usitawi uendelee Kwa ajili ya kweli na upole na haki Na mkono wako wa kuume Utakufundisha mambo ya kutisha.<p><br/>
<p> Mishale yako ni mikali, watu huanguka chini yako; Imo mioyoni mwa adui za mfalme.<p><br/>
<p> Kiti chako cha enzi, Mungu, ni cha milele na milele, Fimbo ya ufalme wako ni fimbo ya adili.<p><br/>
<p> Umeipenda haki; Umeichukia dhuluma. Kwa hiyo MUNGU, Mungu wako, amekupaka mafuta, Mafuta ya furaha kuliko wenzako.<p><br/>
<p> Mavazi yako yote hunukia manemane Na udi na mdalasini. Katika majumba ya pembe Vinubi vimekufurahisha.<p><br/>
<p> Binti za wafalme wamo Miongoni mwa akina bibi wako wastahiki. Mkono wako wa kuume amesimama malkia Amevaa dhahabu ya Ofiri.<p><br/>
<p> Sikia, binti, utazame, utege sikio lako, Uwasahau watu wako na nyumba ya baba yako.<p><br/>
<p> Naye mfalme atautamani uzuri wako, Maana ndiye bwana wako, nawe umsujudie.<p><br/>
<p> Na binti Tiro analeta kipawa chake, Nao matajiri wa watu watajipendekeza kwako.<p><br/>
<p> Binti mfalme yumo ndani ana fahari tupu, Mavazi yake ni ya nyuzi za dhahabu.<p><br/>
<p> Atapelekwa kwa mfalme Na mavazi yaliyofumwa kwa uzuri. Wanawali wenzake wanaomfuata, Watapelekwa kwako.<p><br/>
<p> Watapelekwa kwa furaha na shangwe, Na kuingia katika nyumba ya mfalme.<p><br/>
<p> Badala ya baba zako watakuwapo watoto wako, Utawafanya kuwa wakuu katika nchi zote.<p><br/>
<p> Jina lako nitalifanya kuwa kumbukumbu Katika vizazi vyote. Kwa hiyo mataifa watakushukuru Milele na milele.<p><br/>
<p> Mungu kwetu sisi ni kimbilio na nguvu, Msaada utakaoonekana tele wakati wa mateso.<p><br/>
<p> Kwa hiyo hatutaogopa ijapobadilika nchi, Ijapotetemeka milima moyoni mwa bahari.<p><br/>
<p> Maji yake yajapovuma na kuumuka, Ijapopepesuka milima kwa kiburi chake.<p><br/>
<p> Kuna mto, vijito vyake vyaufurahisha mji wa Mungu, Patakatifu pa maskani zake Aliye juu.<p><br/>
<p> Mungu yu katikati yake hautatetemeshwa; Mungu atausaidia asubuhi na mapema.<p><br/>
<p> Mataifa yalighadhibika, falme zikataharuki; Alitoa sauti yake, nchi ikayeyuka.<p><br/>
<p> Bwana wa majeshi yu pamoja nasi, Mungu wa Yakobo ni ngome yetu.<p><br/>
<p> Njoni myatazame matendo ya Bwana, Jinsi alivyofanya ukiwa katika nchi.<p><br/>
<p> Avikomesha vita hata mwisho wa dunia; Avunja uta, akata mkuki, achoma moto magari.<p><br/>
<p> Acheni, mjue ya kuwa Mimi ni Mungu, Nitakuzwa katika mataifa, nitakuzwa katika nchi.<p><br/>
<p> Bwana wa majeshi yu pamoja nasi, Mungu wa Yakobo ni ngome yetu.<p><br/>
<p> Enyi watu wote, pigeni makofi, Mpigieni Mungu kelele kwa Sauti ya shangwe.<p><br/>
<p> Kwa kuwa Bwana Aliye juu, mwenye kuogofya, Ndiye mfalme mkuu juu ya dunia yote.<p><br/>
<p> Atawatiisha watu wa nchi chini yetu, Na mataifa chini ya miguu yetu.<p><br/>
<p> Atatuchagulia urithi wetu, Fahari ya Yakobo ambaye alimpenda.<p><br/>
<p> Mungu amepaa kwa kelele za shangwe, Bwana kwa sauti ya baragumu.<p><br/>
<p> Mwimbieni Mungu, naam, imbeni; Mwimbieni mfalme wetu, naam, imbeni.<p><br/>
<p> Maana Mungu ndiye mfalme wa dunia yote, Imbeni kwa akili.<p><br/>
<p> Mungu awamiliki mataifa, Mungu ameketi katika kiti chake kitakatifu.<p><br/>
<p> Wakuu wa watu wamekusanyika, Wawe watu wa Mungu wa Ibrahimu. Maana ngao za dunia zina Mungu, Ametukuka sana.<p><br/>
<p> Bwana ndiye aliye mkuu, Na mwenye kusifiwa sana. Katika mji wa Mungu wetu, Katika mlima wake mtakatifu.<p><br/>
<p> Kuinuka kwake ni mzuri sana, Ni furaha ya dunia yote. Mlima Sayuni pande za kaskazini, Mji wa Mfalme mkuu.<p><br/>
<p> Mungu katika majumba yake Amejijulisha kuwa ngome.<p><br/>
<p> Maana, tazama, wafalme walikusanyika; Walipita wote pamoja.<p><br/>
<p> Waliona, mara wakashangaa; Wakafadhaika na kukimbia.<p><br/>
<p> Papo hapo tetemeko liliwashika, Utungu kama wa mwanamke azaaye.<p><br/>
<p> Kwa upepo wa mashariki Wavunja jahazi za Tarshishi.<p><br/>
<p> Kama tulivyosikia, ndivyo tulivyoona, Katika mji wa Bwana wa majeshi. Mji wa Mungu wetu; Mungu ataufanya imara hata milele.<p><br/>
<p> Tumezitafakari fadhili zako, Ee Mungu, Katikati ya hekalu lako.<p><br/>
<p> Kama lilivyo jina lako, Ee Mungu, Ndivyo na sifa yako hata miisho ya dunia. Mkono wako wa kuume umejaa haki;<p><br/>
<p> Na ufurahi mlima Sayuni. Binti za Yuda na washangilie Kwa sababu ya hukumu zako.<p><br/>
<p> Tembeeni katika Sayuni, Uzungukeni mji, Ihesabuni minara yake,<p><br/>
<p> Tieni moyoni boma zake, Yafikirini majumba yake, Mpate kuwaambia kizazi kitakachokuja.<p><br/>
<p> Kwa maana ndivyo alivyo MUNGU, Mungu wetu. Milele na milele Yeye ndiye atakayetuongoza.<p><br/>
<p> Sikieni haya, enyi mataifa yote; Sikilizeni, ninyi nyote mnaokaa duniani.<p><br/>
<p> Watu wakuu na watu wadogo wote pia, Tajiri na maskini wote pamoja.<p><br/>
<p> Kinywa changu kitanena hekima, Na fikira za moyo wangu zitakuwa za busara.<p><br/>
<p> Nitatega sikio langu nisikie mithali, Na kufumbua fumbo langu kwa kinubi<p><br/>
<p> Kwa nini niogope siku za uovu, Ubaya ukinizunguka miguuni pangu?<p><br/>
<p> Wa hao wanaozitumainia mali zao, Na kujisifia wingi wa utajiri wao;<p><br/>
<p> Hakuna mtu awezaye kumkomboa ndugu yake, Wala kumpa Mungu fidia kwa ajili yake,<p><br/>
<p> (Maana fidia ya nafsi zao ina gharama, Wala hana budi kuiacha hata milele;)<p><br/>
<p> ili aishi sikuzote asilione kaburi.<p><br/>
<p> Naam, ataliona, hata wenye hekima hufa; Mpumbavu na mjinga hupotea pamoja, Na kuwaachia wengine mali zao.<p><br/>
<p> Makaburi ni nyumba zao hata milele, Maskani zao vizazi hata vizazi. Hao waliotaja mashamba yao Kwa majina yao wenyewe.<p><br/>
<p> Lakini mwanadamu hadumu katika heshima, Bali amefanana na wanyama wapoteao.<p><br/>
<p> Hiyo ndiyo njia yao, ujinga wao, Nao walioko baada yao huyaridhia maneno yao.<p><br/>
<p> Kama kondoo wamewekwa kwenda kuzimu, Na mauti itawachunga; Watu wanyofu watawamiliki asubuhi; Umbo lao litachakaa, kao lao ni kuzimu.<p><br/>
<p> Bali Mungu atanikomboa nafsi yangu, Atanitoa mkononi mwa kuzimu, maana atanikaribisha.<p><br/>
<p> Usiogope mtu atakapopata utajiri, Na fahari ya nyumba yake itakapozidi.<p><br/>
<p> Maana atakapokufa hatachukua cho chote; Utukufu wake hautashuka ukimfuata.<p><br/>
<p> Ajapojibariki nafsi yake alipokuwa hai, Na watu watakusifu ukijitendea mema,<p><br/>
<p> Atakwenda kwenye kizazi cha baba zake Hawataona nuru hata milele.<p><br/>
<p> Mwanadamu mwenye heshima, iwapo hana akili, Amefanana na wanyama wapoteao.<p><br/>
<p> Mungu, Mungu Bwana, amenena, ameiita nchi, Toka maawio ya jua hata machweo yake.<p><br/>
<p> Tokea Sayuni, ukamilifu wa uzuri, Mungu amemulika.<p><br/>
<p> Mungu wetu atakuja wala hatanyamaza, Moto utakula mbele zake, na tufani yavuma sana ikimzunguka pande zote.<p><br/>
<p> Ataziita mbingu zilizo juu, Na nchi pia awahukumu watu wake.<p><br/>
<p> Nikusanyieni wacha Mungu wangu Waliofanya agano nami kwa dhabihu.<p><br/>
<p> Na mbingu zitatangaza haki yake, Kwa maana Mungu ndiye aliye hakimu.<p><br/>
<p> Sikieni, enyi watu wangu, nami nitanena, Mimi nitakushuhudia, Israeli; Mimi ndimi niliye MUNGU, Mungu wako.<p><br/>
<p> Sitakukemea kwa ajili ya dhabihu zako, Na kafara zako ziko mbele zangu daima.<p><br/>
<p> Sitatwaa ng'ombe katika nyumba yako, Wala beberu katika mazizi yako.<p><br/>
<p> Maana kila hayawani ni wangu, Na makundi juu ya milima elfu.<p><br/>
<p> Nawajua ndege wote wa milima, Na wanyama wote wa mashamba ni wangu<p><br/>
<p> Kama ningekuwa na njaa singekuambia, Maana ulimwengu ni wangu, navyo viujazavyo.<p><br/>
<p> Je! Nile nyama ya mafahali! Au ninywe damu ya mbuzi!<p><br/>
<p> Mtolee Mungu dhabihu za kushukuru; Mtimizie Aliye juu nadhiri zako.<p><br/>
<p> Ukaniite siku ya mateso; Nitakuokoa, na wewe utanitukuza.<p><br/>
<p> Bali mtu asiye haki, Mungu amwambia, Una nini wewe kuitangaza sheria yangu, Na kuliweka agano langu kinywani mwako?<p><br/>
<p> Maana wewe umechukia maonyo, Na kuyatupa maneno yangu nyuma yako.<p><br/>
<p> Ulipomwona mwivi ulikuwa radhi naye, Ukashirikiana na wazinzi.<p><br/>
<p> Umekiachia kinywa chako kinene mabaya, Na ulimi wako watunga hila.<p><br/>
<p> Umekaa na kumsengenya ndugu yako, Na mwana wa mama yako umemsingizia.<p><br/>
<p> Ndivyo ulivyofanya, nami nikanyamaza; Ukadhani ya kuwa Mimi ni kama wewe. Walakini nitakukemea; Nitayapanga hayo mbele ya macho yako.<p><br/>
<p> Yafahamuni hayo, Ninyi mnaomsahau Mungu, Nisije nikawararueni, Asipatikane mwenye kuwaponya.<p><br/>
<p> Atoaye dhabihu za kushukuru, Ndiye anayenitukuza. Naye autengenezaye mwenendo wake, Nitamwonyesha wokovu wa Mungu.<p><br/>
<p> Ee Mungu, unirehemu, Sawasawa na fadhili zako. Kiasi cha wingi wa rehema zako, Uyafute makosa yangu.<p><br/>
<p> Unioshe kabisa na uovu wangu, Unitakase dhambi zangu.<p><br/>
<p> Maana nimejua mimi makosa yangu Na dhambi yangu i mbele yangu daima.<p><br/>
<p> Nimekutenda dhambi Wewe peke yako, Na kufanya maovu mbele za macho yako. Wewe ujulikane kuwa una haki unenapo, Na kuwa safi utoapo hukumu.<p><br/>
<p> Tazama, mimi naliumbwa katika hali ya uovu; Mama yangu alinichukua mimba hatiani.<p><br/>
<p> Tazama, wapendezwa na kweli iliyo moyoni; Nawe utanijulisha hekima kwa siri,<p><br/>
<p> Unisafishe kwa hisopo nami nitakuwa safi, Unioshe, nami nitakuwa mweupe kuliko theluji<p><br/>
<p> Unifanye kusikia furaha na shangwe, Mifupa uliyoiponda ifurahi.<p><br/>
<p> Usitiri uso wako usitazame dhambi zangu; Uzifute hatia zangu zote.<p><br/>
<p> Ee Mungu, uniumbie moyo safi, Uifanye upya roho iliyotulia ndani yangu<p><br/>
<p> Usinitenge na uso wako, Wala roho yako mtakatifu usiniondolee.<p><br/>
<p> Unirudishie furaha ya wokovu wako; Unitegemeze kwa roho ya wepesi.<p><br/>
<p> Nitawafundisha wakosaji njia zako, Na wenye dhambi watarejea kwako.<p><br/>
<p> Ee MUNGU, Mungu wa wokovu wangu, Uniponye na damu za watu, Na ulimi wangu utaiimba haki yako.<p><br/>
<p> Ee Bwana, uifumbue midomo yangu, Na kinywa changu kitazinena sifa zako.<p><br/>
<p> Maana hupendezwi na dhabihu, au ningeitoa, Wewe huridhii sadaka ya kuteketezwa.<p><br/>
<p> Dhabihu za Mungu ni roho iliyovunjika; Moyo uliovunjika na kupondeka, Ee Mungu, hutaudharau.<p><br/>
<p> Uitendee mema Sayuni kwa radhi yako, Uzijenge kuta za Yerusalemu.<p><br/>
<p> Ndipo utakapopendezwa na dhabihu za haki, Na sadaka za kuteketezwa, na kafara. Ndipo watakapotoa ng'ombe Juu ya madhabahu yako.<p><br/>
<p> Kwa nini kujisifia uovu, Ewe jabari? Wema wa Mungu upo sikuzote.<p><br/>
<p> Ulimi wako watunga madhara, Kama wembe mkali, Ewe mwenye hila<p><br/>
<p> Umependa mabaya kuliko mema, Na uongo kuliko kusema kweli.<p><br/>
<p> Umependa maneno yote ya kupoteza watu, Ewe ulimi wenye hila.<p><br/>
<p> Lakini Mungu atakuharibu hata milele; Atakuondolea mbali; Atakunyakua hemani mwako; Atakung'oa katika nchi ya walio hai.<p><br/>
<p> Nao wenye haki wataona; Wataingiwa na hofu na kumcheka;<p><br/>
<p> Kumbe! Huyu ndiye mtu yule, Asiyemfanya Mungu kuwa nguvu zake. Aliutumainia wingi wa mali zake, Na kujifanya hodari kwa madhara yake.<p><br/>
<p> Bali mimi ni kama mzeituni Umeao katika nyumba ya Mungu. Nazitumainia fadhili za Mungu milele na milele.<p><br/>
<p> Nitakushukuru milele kwa maana umetenda; Nitalingojea jina lako kwa kuwa ni jema; Mbele ya wacha Mungu wako.<p><br/>
<p> Mpumbavu amesema moyoni, Hakuna Mungu; Wametenda uovu wa ufisadi na kuchukiza, Hakuna atendaye mema.<p><br/>
<p> Toka mbinguni MUNGU aliwachungulia wanadamu, Aone kama yuko mtu mwenye akili, Amtafutaye Mungu.<p><br/>
<p> Kila mtu amepotoka, wameoza wote pamoja, Hakuna atendaye mema, La! Hata mmoja.<p><br/>
<p> Je! Wafanyao maovu hawajui? Walao watu wangu kama walavyo mkate, Hawakumwita MUNGU.<p><br/>
<p> Hapo waliingiwa na hofu pasipokuwapo hofu, Maana Mungu ameitawanya mifupa yake aliyekuhusuru. Umewatia aibu, Kwa sababu MUNGU amewadharau.<p><br/>
<p> Laiti wokovu wa Israeli utoke katika Sayuni! MUNGU awarudishapo wafungwa wa watu wake; Yakobo atashangilia, Israeli atafurahi.<p><br/>
<p> Ee Mungu, kwa jina lako uniokoe, Na kwa uweza wako unifanyie hukumu.<p><br/>
<p> Ee Mungu, uyasikie maombi yangu, Uyasikilize maneno ya kinywa changu.<p><br/>
<p> Kwa maana wageni wamenishambulia; Watu watishao wananitafuta nafsi yangu; Hawakumweka Mungu mbele yao.<p><br/>
<p> Tazama, Mungu ndiye anayenisaidia; Bwana ndiye anayenitegemeza nafsi yangu.<p><br/>
<p> Atawarudishia adui zangu ubaya wao; Uwaangamize kwa uaminifu wako.<p><br/>
<p> Kwa ukunjufu wa moyo nitakutolea dhabihu; Ee Bwana, nitalishukuru jina lako, maana ni jema.<p><br/>
<p> Kwa kuwa limeniokoa na kila taabu; Na jicho langu limeridhika Kwa kuwatazama adui zangu.<p><br/>
<p> Ee Mungu, uisikilize sala yangu, Wala usijifiche nikuombapo rehema.<p><br/>
<p> Unisikilize na kunijibu, Nimetanga-tanga nikilalama na kuugua.<p><br/>
<p> Kwa sababu ya sauti ya adui, Kwa sababu ya dhuluma yake yule mwovu. Kwa maana wananitupia uovu, Na kwa ghadhabu wananiudhi.<p><br/>
<p> Moyo wangu unaumia ndani yangu, Na hofu za mauti zimeniangukia.<p><br/>
<p> Hofu na tetemeko limenijia, Na hofu kubwa imenifunikiza.<p><br/>
<p> Nikasema, Ningekuwa na mbawa kama njiwa, Ningerukia mbali na kustarehe.<p><br/>
<p> Ningekwenda zangu mbali, Ningetua jangwani.<p><br/>
<p> Ningefanya haraka kuzikimbia Dhoruba na tufani.<p><br/>
<p> Ee Bwana, uwaangamize, uzichafue ndimi zao, Maana nimeona dhuluma na fitina katika mji.<p><br/>
<p> Mchana na usiku huzunguka kutani mwake; Uovu na taabu zimo ndani yake;<p><br/>
<p> Tamaa mbaya zimo ndani yake; Dhuluma na hila haziondoki mitaani mwake.<p><br/>
<p> Kwa maana aliyetukana si adui; Kama ndivyo, ningevumilia. Aliyejitukuza juu yangu siye anichukiaye; Kama ndivyo, ningejificha asinione.<p><br/>
<p> Bali ni wewe, mtu mwenzangu, Rafiki yangu, niliyejuana nawe sana.<p><br/>
<p> Tulipeana shauri tamu; na kutembea Nyumbani mwa Mungu pamoja na mkutano.<p><br/>
<p> Mauti na iwapate kwa ghafula, Na washuke kuzimu wangali hai, Maana uovu u makaoni mwao na katikati yao.<p><br/>
<p> Nami nitamwita Mungu, Na Bwana ataniokoa;<p><br/>
<p> Jioni, asubuhi, na adhuhuri nitalalama na kuugua, Naye ataisikia sauti yangu.<p><br/>
<p> Ameiokoa nafsi yangu iwe salama, asinikaribie mtu, Maana walioshindana nami walikuwa wengi.<p><br/>
<p> Mungu atasikia na kuwajibu; Ndiye Yeye akaaye tangu milele. Mageuzi ya mambo hayawapati hao, Kwa hiyo hawamchi Mungu.<p><br/>
<p> Amenyosha mkono awadhuru waliopatana naye, Amelihalifu agano lake.<p><br/>
<p> Kinywa chake ni laini kuliko siagi, Bali moyo wake ni vita. Maneno yake ni mororo kuliko mafuta, Bali hayo ni panga wazi.<p><br/>
<p> Umtwike Bwana mzigo wako naye atakutegemeza, Hatamwacha mwenye haki aondoshwe milele.<p><br/>
<p> Nawe, Ee Mungu, utawatelemsha, Walifikilie shimo la uharibifu; Watu wa damu na hila hawataishi nusu ya siku zao, Bali mimi nitakutumaini Wewe.<p><br/>
<p> Mungu, unirehemu, maana yuko atakaye kunimeza, Mchana kutwa ananionea akileta vita.<p><br/>
<p> Adui zangu wanataka kunimeza mchana kutwa, Maana waletao vita juu yangu kwa kiburi ni wengi.<p><br/>
<p> Siku ya hofu yangu nitakutumaini Wewe;<p><br/>
<p> Kwa msaada wa MUNGU nitalisifu neno lake. Nimemtumaini Mungu, sitaogopa; Mwenye mwili atanitenda nini?<p><br/>
<p> Mchana kutwa wanapotosha maneno yangu, Mawazo yao yote ni juu yangu kunitakia mabaya.<p><br/>
<p> Hukutanika, hujificha, huziangalia nyayo zangu, Kwa kuwa wameniotea nafsi yangu.<p><br/>
<p> Je! Wataokoka kwa uovu wao? Ee Mungu, uwaangamize kwa hasira yako.<p><br/>
<p> Umehesabu kutanga-tanga kwangu; Uyatie machozi yangu katika chupa yako; (Je! Hayamo katika kitabu chako?)<p><br/>
<p> Ndipo adui zangu watarudi nyuma siku ile niitapo. Neno hili najua kuwa MUNGU yu upande wangu;<p><br/>
<p> Kwa msaada wa MUNGU nitalisifu neno lake. Kwa msaada wa Bwana nitalisifu neno lake.<p><br/>
<p> Nimemtumaini Mungu, sitaogopa; Mwanadamu atanitenda nini?<p><br/>
<p> Ee Mungu, nadhiri zako zi juu yangu; Nitakutolea dhabihu za kushukuru.<p><br/>
<p> Maana umeniponya nafsi yangu na mauti; Je! Hukuizuia miguu yangu isianguke? Ili nienende mbele za Mungu Katika nuru ya walio hai.<p><br/>
<p> Unirehemu, Ee Mungu, unirehemu mimi, Maana nafsi yangu imekukimbilia Wewe. Nitaukimbilia uvuli wa mbawa zako, Hata misiba hii itakapopita.<p><br/>
<p> Nitamwita MUNGU Aliye juu, Mungu anitimiziaye mambo yangu.<p><br/>
<p> Atapeleka toka mbinguni na kuniokoa, Atukanapo yule atakaye kunimeza. Mungu atazipeleka Fadhili zake na kweli yake<p><br/>
<p> Nafsi yangu i kati ya simba, Nitastarehe kati yao waliowaka moto. Wanadamu meno yao ni mikuki na mishale, Na ndimi zao ni upanga mkali.<p><br/>
<p> Ee Mungu, utukuzwe juu ya mbingu, Na juu ya nchi yote uwe utukufu wako.<p><br/>
<p> Wameweka wavu ili kuninasa miguu; Nafsi yangu imeinama; Wamechimba shimo mbele yangu; Wametumbukia ndani yake!<p><br/>
<p> Ee Mungu, moyo wangu u thabiti, Moyo wangu u thabiti. Nitaimba, nitaimba zaburi,<p><br/>
<p> Amka, utukufu wangu. Amka, kinanda na kinubi, Nitaamka alfajiri.<p><br/>
<p> Ee Bwana, nitakushukuru kati ya watu, Nitakuimbia zaburi kati ya mataifa.<p><br/>
<p> Maana fadhili zako ni kubwa hata mbinguni, Na uaminifu wako hata mawinguni.<p><br/>
<p> Ee Mungu, utukuzwe juu ya mbingu, Na juu ya nchi yote uwe utukufu wako.<p><br/>
<p> Ni kweli, enyi wakuu, mnanena haki? Enyi wanadamu, mnahukumu kwa adili?<p><br/>
<p> Sivyo! Mioyoni mwenu mnatenda maovu; Katika nchi mnapima udhalimu wa mikono yenu.<p><br/>
<p> Wasio haki wamejitenga tangu kuzaliwa kwao; Tangu tumboni wamepotea, wakisema uongo.<p><br/>
<p> Sumu yao, mfano wake ni sumu ya nyoka; Mfano wao ni fira kiziwi azibaye sikio lake.<p><br/>
<p> Asiyeisikiliza sauti ya waganga, Ijapo wanafanya uganga kwa ustadi.<p><br/>
<p> Ee Mungu, uyavunje meno yao vinywani mwao; Ee Bwana, uyavunje magego ya wana-simba.<p><br/>
<p> Na watoweke kama maji yapitayo kwa kasi; Akiielekeza mishale yake, iwe imetiwa ubutu.<p><br/>
<p> Kama konokono ayeyukaye na kutoweka, Kama mimba iliyoharibika, isiyoliona jua,<p><br/>
<p> Kabla ya masufuria yenu kupata moto wa miiba, Ataipeperusha kama chamchela, Iliyo mibichi na iliyo moto.<p><br/>
<p> Mwenye haki atafurahi akionapo kisasi; Ataiosha miguu yake katika damu ya wasio haki.<p><br/>
<p> Na mwanadamu atasema, Hakika iko thawabu yake mwenye haki. Hakika yuko Mungu Anayehukumu katika dunia.<p><br/>
<p> Ee Mungu wangu, uniponye na adui zangu, Uniinue juu yao wanaoshindana nami.<p><br/>
<p> Uniponye nao wafanyao maovu, Uniokoe na watu wa damu.<p><br/>
<p> Kwa maana wanaiotea nafsi yangu; Wenye nguvu wamenikusanyikia; Ee Bwana, si kwa kosa langu, Wala si kwa hatia yangu.<p><br/>
<p> Bila kosa langu huenda mbio, hujiweka tayari; Uamke uonane nami, na kutazama.<p><br/>
<p> Na Wewe, Bwana, Mungu wa majeshi, Mungu wa Israeli, uamke. Uwapatilize mataifa yote; Usiwarehemu waovu wafanyao uovu hata mmoja.<p><br/>
<p> Wakati wa jioni hurudi, hulia kama mbwa, Na kuzunguka-zunguka mjini.<p><br/>
<p> Tazama, kwa vinywa vyao huteuka, Midomoni mwao mna panga, Kwa maana ni nani asikiaye?<p><br/>
<p> Na Wewe, Bwana, utawacheka, Utawadhihaki mataifa yote.<p><br/>
<p> Ee nguvu zangu, nitakungoja Wewe, Maana Mungu ndiye aliye ngome yangu<p><br/>
<p> Mungu wa fadhili zangu atanitangulia, Mungu atanijalia kuwatazama adui zangu.<p><br/>
<p> Usiwaue, watu wangu wasije wakasahau; Uwatawanye kwa uweza wako, Na kuwaangamiza, Ee Bwana, ngao yetu.<p><br/>
<p> Kwa dhambi ya kinywa chao, Na kwa neno la midomo yao, Wanaswe kwa kiburi chao, Kwa ajili ya kulaani na uongo wasemao.<p><br/>
<p> Uwakomeshe kwa hasira, Uwakomeshe watoweke, Wajue ya kuwa Mungu atawala katika Yakobo, Na hata miisho ya dunia.<p><br/>
<p> Wakati wa jioni hurudi, hulia kama mbwa, Na kuzunguka-zunguka mjini.<p><br/>
<p> Watatanga-tanga hao wakitafuta chakula; Wasiposhiba watakesha usiku kucha.<p><br/>
<p> Nami nitaziimba nguvu zako asubuhi, Nitaziimba fadhili zako kwa furaha. Kwa kuwa ndiwe uliyekuwa ngome yangu, Na makimbilio siku ya shida yangu.<p><br/>
<p> Ee nguvu zangu, nitakuimbia kwa furaha, Maana Mungu ndiye aliye ngome yangu, Mungu wa fadhili zangu. <p><br/>
<p> Ee Mungu, umetutupa na kututawanya, Umekuwa na hasira, uturudishe tena.<p><br/>
<p> Umeitetemesha nchi na kuipasua, Upaponye palipobomoka, maana inatikisika.<p><br/>
<p> Umewaonyesha watu wako mazito, Na kutunywesha mvinyo ya kutuyumbisha.<p><br/>
<p> Umewapa wakuogopao bendera, Ili itwekwe kwa ajili ya kweli.<p><br/>
<p> Ili wapenzi wako waopolewe, Uokoe kwa mkono wako wa kuume, utuitikie.<p><br/>
<p> Mungu amenena kwa utakatifu wake, Nami nitashangilia. Nitaigawanya Shekemu, Nitalipima bonde la Sukothi.<p><br/>
<p> Gileadi ni yangu, na Manase ni yangu, Na Efraimu ni nguvu ya kichwa changu. Yuda ni fimbo yangu ya kifalme,<p><br/>
<p> Moabu ni bakuli langu la kunawia. Nitamtupia Edomu kiatu changu, Na kumpigia Filisti kelele za vita.<p><br/>
<p> Ni nani atakayenipeleka hata mji wenye boma? Ni nani atakayeniongoza hata Edomu?<p><br/>
<p> Ee Mungu, si Wewe uliyetutupa? Wala, Ee Mungu, hutoki na majeshi yetu?<p><br/>
<p> Utuletee msaada juu ya mtesi, Maana wokovu wa binadamu haufai.<p><br/>
<p> Kwa msaada wa Mungu tutatenda makuu, Maana Yeye atawakanyaga watesi wetu.<p><br/>
<p> Ee Mungu, ukisikie kilio changu, Uyasikilize maombi yangu.<p><br/>
<p> Toka mwisho wa nchi nitakulilia nikizimia moyo, Uniongoze juu ya mwamba nisioweza kuupanda.<p><br/>
<p> Kwa maana ulikuwa kimbilio langu, Ngome yenye nguvu adui asinipate.<p><br/>
<p> Nitakaa katika hema yako milele, Nitaikimbilia sitara ya mbawa zako<p><br/>
<p> Maana Wewe, Mungu, umezisikia nadhiri zangu. Umewapa urithi wao waliogopao jina lako.<p><br/>
<p> Utaziongeza siku za mfalme, Miaka yake itakuwa kama vizazi vingi.<p><br/>
<p> Atakaa mbele za Mungu milele, Ziagize fadhili na kweli zimhifadhi.<p><br/>
<p> Ndivyo nitakavyoliimbia jina lako daima, Ili niondoe nadhiri zangu kila siku.<p><br/>
<p> Nafsi yangu yamngoja Mungu peke yake kwa kimya, Wokovu wangu hutoka kwake.<p><br/>
<p> Yeye tu ndiye mwamba wangu na wokovu wangu, Ngome yangu, sitatikisika sana.<p><br/>
<p> Hata lini mtamshambulia mtu, Mpate kumwua ninyi nyote pamoja? Kama ukuta unaoinama, Kama kitalu kilicho tayari kuanguka,<p><br/>
<p> Hufanya shauri kumwangusha tu katika cheo chake; Huufurahia uongo. Kwa kinywa chao hubariki; Kwa moyo wao hulaani.<p><br/>
<p> Nafsi yangu, umngoje Mungu peke yake kwa kimya. Tumaini langu hutoka kwake.<p><br/>
<p> Yeye tu ndiye mwamba wangu na wokovu wangu, Ngome yangu, sitatikisika sana.<p><br/>
<p> Kwa Mungu wokovu wangu, Na utukufu wangu; Mwamba wa nguvu zangu, Na kimbilio langu ni kwa Mungu.<p><br/>
<p> Enyi watu, mtumainini sikuzote, Ifunueni mioyo yenu mbele zake; Mungu ndiye kimbilio letu.<p><br/>
<p> Hakika binadamu ni ubatili, Na wenye cheo ni uongo, Katika mizani huinuka; Wote pamoja ni hafifu kuliko ubatili.<p><br/>
<p> Msiitumainie dhuluma, Wala msijivune kwa unyang'anyi; Mali izidipo msiiangalie sana moyoni.<p><br/>
<p> Mara moja amenena Mungu; Mara mbili nimeyasikia haya, Ya kuwa nguvu zina Mungu,<p><br/>
<p> Na fadhili ziko kwako, Ee Bwana; Maana ndiwe umlipaye kila mtu Sawasawa na haki yake.<p><br/>
<p> Ee MUNGU, Mungu wangu, nitakutafuta mapema, Nafsi yangu inakuonea kiu, Mwili wangu wakuonea shauku, Katika nchi kame na uchovu, isiyo na maji.<p><br/>
<p> Ndivyo nilivyokutazama katika patakatifu, Nizione nguvu zako na utukufu wako.<p><br/>
<p> Maana fadhili zako ni njema kuliko uhai; Midomo yangu itakusifu.<p><br/>
<p> Ndivyo nitakavyokubariki maadamu ni hai; Kwa jina lako nitaiinua mikono yangu.<p><br/>
<p> Nafsi yangu itakinai kama kushiba mafuta na vinono; Kinywa changu kitakusifu kwa midomo ya furaha.<p><br/>
<p> Ninapokukumbuka kitandani mwangu, Nakutafakari Wewe makesha yote ya usiku.<p><br/>
<p> Maana Wewe umekuwa msaada wangu, Na uvulini mwa mbawa zako nitashangilia.<p><br/>
<p> Nafsi yangu inakuandama sana; Mkono wako wa kuume unanitegemeza.<p><br/>
<p> Bali waitafutao nafsi yangu, ili kuiharibu, Wataingia pande za nchi zilizo chini.<p><br/>
<p> Watatolewa wafe kwa nguvu za upanga, Watakuwa riziki za mbwa-mwitu.<p><br/>
<p> Bali mfalme atamfurahia Mungu, Kila aapaye kwa Yeye atashangilia, Kwa maana vinywa vya waongo vitafumbwa.<p><br/>
<p> Mungu, uisikie sauti yangu katika malalamiko yangu; Unilinde uhai wangu na hofu ya adui.<p><br/>
<p> Utanificha mbali na shauri la siri la watenda mabaya, Mbali na ghasia ya watu wafanyao maovu;<p><br/>
<p> Waliounoa ulimi wao kama upanga, Wameielekeza mishale yao, maneno ya uchungu,<p><br/>
<p> Wapate kumpiga mkamilifu faraghani, Kwa ghafula humpiga wala hawaogopi.<p><br/>
<p> Walijifanya hodari katika jambo baya; Hushauriana juu ya kutega mitego; Husema, Ni nani atakayeiona?<p><br/>
<p> Hutunga maovu; husema, Tumefanya shauri kamili; Na mawazo ya ndani ya kila mmoja wao, Na moyo wake, huwa siri kabisa.<p><br/>
<p> Kwa hiyo Mungu atawapiga shabaha, Kwa mshale mara watapigwa.<p><br/>
<p> Ndivyo watakavyokwazwa, Ulimi wao wenyewe ukishindana nao. Wote wawaonao watatikisa kichwa.<p><br/>
<p> Na watu wote wataogopa, Wataitangaza kazi ya Mungu, Na kuyafahamu matendo yake.<p><br/>
<p> Mwenye haki atamfurahia Bwana na kumkimbilia, Na wote wenye moyo wa adili watajisifu.<p><br/>
<p> Ee Mungu, sifa zakulaiki katika Sayuni, Na kwako Wewe itaondolewa nadhiri.<p><br/>
<p> Wewe usikiaye kuomba, Wote wenye mwili watakujia.<p><br/>
<p> Ingawa maovu mengi yanamshinda, Wewe utayafunika maasi yetu.<p><br/>
<p> Heri mtu yule umchaguaye, Na kumkaribisha akae nyuani mwako. Na tushibe wema wa nyumba yako, Patakatifu pa hekalu lako.<p><br/>
<p> Kwa mambo ya kutisha utatujibu, Katika haki, Ee Mungu wa wokovu wetu. Wewe uliye tumaini la miisho yote ya dunia, Na la bahari iliyo mbali sana,<p><br/>
<p> Milima waiweka imara kwa nguvu zako, Huku ukijifunga uweza kama mshipi.<p><br/>
<p> Wautuliza uvumi wa bahari, Uvumi wa mawimbi yake, Na ghasia ya mataifa;<p><br/>
<p> Kwa hiyo wakaao mbali kabisa huogopa ishara zako; Milango ya asubuhi na jioni waifurahisha.<p><br/>
<p> Umeijilia nchi na kuisitawisha, Umeitajirisha sana; Mto wa Mungu umejaa maji; Wawaruzuku watu nafaka Maana ndiwe uitengenezaye ardhi.<p><br/>
<p> Matuta yake wayajaza maji; Wapasawazisha palipoinuka, Wailainisha nchi kwa manyunyu; Waibariki mimea yake.<p><br/>
<p> Umeuvika mwaka taji ya wema wako; Mapito yako yadondoza unono.<p><br/>
<p> Huyadondokea malisho ya nyikani, Na vilima vyajifunga furaha.<p><br/>
<p> Na malisho yamevikwa kondoo, Na mabonde yamepambwa nafaka, Yanashangilia, naam, yanaimba. <p><br/>
<p> Mpigie Mungu kelele za shangwe, nchi yote,<p><br/>
<p> Imbeni utukufu wa jina lake, Tukuzeni sifa zake.<p><br/>
<p> Mwambieni Mungu, Matendo yako yatisha kama nini! Kwa ajili ya wingi wa nguvu zako, Adui zako watakuja kunyenyekea mbele zako.<p><br/>
<p> Nchi yote itakusujudia na kukuimbia, Naam, italiimbia jina lako.<p><br/>
<p> Njoni yatazameni matendo ya Mungu; Hutisha kwa mambo awatendayo wanadamu;<p><br/>
<p> Aligeuza bahari ikawa nchi kavu; Katika mto walivuka kwa miguu; Huko ndiko mlikomfurahia.<p><br/>
<p> Atawala kwa uweza wake milele; Macho yake yanaangalia mataifa; Waasio wasijitukuze nafsi zao.<p><br/>
<p> Enyi mataifa, mtukuzeni Mungu wetu, Itangazeni sauti ya sifa zake;<p><br/>
<p> Aliyeiweka nafsi yetu katika uhai, Wala hakuuacha mguu wetu usogezwe.<p><br/>
<p> Kwa maana umetupima, Ee Mungu, Umetujaribu inavyojaribiwa fedha.<p><br/>
<p> Ulituingiza ndani ya wavu, Na kuweka viunoni mwetu mzigo uliotulemea.<p><br/>
<p> Uliwapandisha watu Juu ya vichwa vyetu. Tulipita motoni na majini; Ukatutoa na kutuleta kunako wingi.<p><br/>
<p> Nitaingia nyumbani mwako na kafara; Nitaondoa kwako nadhiri zangu;<p><br/>
<p> Ambazo midomo yangu ilizinena; Kinywa changu kikazisema nilipokuwa taabuni.<p><br/>
<p> Kafara za vinono nitakutolea, Pamoja na fukizo la kondoo waume, Nitatoa ng'ombe pamoja na mbuzi.<p><br/>
<p> Njoni, sikieni, ninyi nyote mnaomcha Mungu, Nami nitayatangaza aliyonitendea roho yangu.<p><br/>
<p> Nalimwita kwa kinywa changu, Na sifa kuu zilikuwa chini ya ulimi wangu.<p><br/>
<p> Kama ningaliwaza maovu moyoni mwangu, Bwana asingesikia.<p><br/>
<p> Hakika Mungu amesikia; Ameisikiliza sauti ya maombi yangu.<p><br/>
<p> Na ahimidiwe Mungu asiyeyakataa maombi yangu, Wala kuniondolea fadhili zake.<p><br/>
<p> Mungu na atufadhili na kutubariki, Na kutuangazia uso wake.<p><br/>
<p> Njia yake ijulike duniani, Wokovu wake katikati ya mataifa yote.<p><br/>
<p> Watu na wakushukuru, Ee Mungu, Watu wote na wakushukuru.<p><br/>
<p> Mataifa na washangilie, Naam, waimbe kwa furaha, Maana kwa haki utawahukumu watu, Na kuwaongoza mataifa walioko duniani.<p><br/>
<p> Watu na wakushukuru, Ee Mungu, Watu wote na wakushukuru.<p><br/>
<p> Nchi imetoa mazao yake MUNGU, Mungu wetu, ametubariki.<p><br/>
<p> Mungu atatubariki sisi; Miisho yote ya dunia itamcha Yeye.<p><br/>
<p> Mungu huondoka, adui zake wakatawanyika, Nao wamchukiao huukimbia uso wake.<p><br/>
<p> Kama moshi upeperushwavyo, Ndivyo uwapeperushavyo wao; Kama nta iyeyukavyo mbele ya moto, Ndivyo waovu wapoteavyo usoni pa Mungu.<p><br/>
<p> Bali wenye haki hufurahi, Na kuushangilia uso wa Mungu, Naam, hupiga kelele kwa furaha.<p><br/>
<p> Mwimbieni Mungu, lisifuni jina lake, Mtengenezeeni njia ya barabara, Apitaye majangwani kama mpanda farasi; Jina lake ni YAHU; shangilieni mbele zake.<p><br/>
<p> Baba wa yatima na mwamuzi wa wajane, Mungu katika kao lake takatifu.<p><br/>
<p> Mungu huwakalisha wapweke nyumbani; Huwatoa wafungwa wakae hali ya kufanikiwa; Bali wakaidi hukaa katika nchi kavu.<p><br/>
<p> Ee Mungu, ulipotoka mbele ya watu wako, Ulipopita nyikani,<p><br/>
<p> Nchi ilitetemeka Naam, mbingu zilidondoka usoni pa Mungu; Hata Sinai usoni pa Mungu; Mungu wa Israeli.<p><br/>
<p> Ee Mungu, ulinyesha mvua ya neema; Urithi wako ulipochoka uliutia nguvu.<p><br/>
<p> Kabila yako ilifanya kao lake huko; Ee Mungu, kwa wema wako uliwaruzuku walioonewa.<p><br/>
<p> Bwana analitoa neno lake; Wanawake watangazao habari ni jeshi kubwa;<p><br/>
<p> Wafalme wa majeshi wanakimbia, wanakimbia; Na mwanamke akaaye nyumbani agawa nyara.<p><br/>
<p> Kwa nini kulala mazizini arukapo hua, Mbawa zake ziking'aa kama fedha Na manyoya yake kama dhahabu?<p><br/>
<p> Mwenyezi Mungu alipotawanya wafalme huko, Kulinyesha theluji katika Salmoni.<p><br/>
<p> Ni mlima wa Mungu mlima Bashani, Ni mlima mrefu mlima Bashani.<p><br/>
<p> Enyi milima mirefu, kwani kuutazama kwa wivu Mlima alioutamani Mungu akae juu yake? Naam, Bwana atakaa juu yake milele.<p><br/>
<p> Magari ya Mungu ni ishirini elfu, maelfu maelfu; Bwana yumo kati yao kama katika Sinai, Katika patakatifu.<p><br/>
<p> Wewe umepaa juu, umeteka mateka, Umepewa vipawa katikati ya wanadamu; Naam, hata na wakaidi, Bwana Mungu akae nao.<p><br/>
<p> Na ahimidiwe Bwana, Siku kwa siku hutuchukulia mzigo wetu; Mungu ndiye wokovu wetu.<p><br/>
<p> Mungu kwetu sisi ni Mungu wa kuokoa; Na njia za kutoka mautini zina YEHOVA Bwana.<p><br/>
<p> Naam, Mungu atakipasua kichwa cha adui zake, Utosi wenye nywele wa mtu afulizaye kukosa.<p><br/>
<p> Bwana alisema, Kutoka Bashani nitawarudisha, Nitawarudisha kutoka vilindi vya bahari;<p><br/>
<p> Uuchovye mguu wako katika damu ya adui zako, Na ulimi wa mbwa zako upate sehemu yake.<p><br/>
<p> Ee Mungu, wameiona miendo yako; Miendo ya Mungu wangu, Mfalme wangu, katika patakatifu<p><br/>
<p> Waimbaji hutangulia, nyuma yao wapigao vinanda, Kati ya wanawali wapiga matari.<p><br/>
<p> Mhimidini Mungu katika mikutano, Bwana katika makusanyiko ya Israeli.<p><br/>
<p> Yuko Benyamini mdogo, mtawala wao; Wakuu wa Yuda, kundi lao; Wakuu wa Zabuloni; Wakuu wa Naftali.<p><br/>
<p> Ee Mungu, uziamuru nguvu zako; Ee Mungu, uwe hodari uliyetufanyia makuu.<p><br/>
<p> Kwa ajili ya hekalu lako Yerusalemu Wafalme watakuletea hedaya.<p><br/>
<p> Mkemee mnyama wa manyasini; Kundi la mafahali, na ndama za watu; Hata wanyenyekee na kuleta vipande vya fedha, Uwatawanye watu wapendao vita.<p><br/>
<p> Masheki watakuja kutoka Misri, Kushi itamnyoshea Mungu mikono yake mara.<p><br/>
<p> Enyi falme za dunia, mwimbieni Mungu, Msifuni Bwana kwa nyimbo.<p><br/>
<p> Apandaye mbingu za mbingu za tangu milele; Aitoa sauti yake, sauti ya nguvu.<p><br/>
<p> Mhesabieni Mungu nguvu; Enzi yake i juu ya Israeli; Na nguvu zake zi mawinguni.<p><br/>
<p> Mungu ni mwenye kutisha Kutoka patakatifu pako. Ndiye Mungu wa Israeli; Yeye huwapa watu wake nguvu na uwezo. Na ahimidiwe Mungu.<p><br/>
<p> Ee Mungu, uniokoe, Maana maji yamefika mpaka nafsini mwangu.<p><br/>
<p> Ninazama katika matope mengi, Pasipowezekana kusimama. Nimefika penye maji ya vilindi, Mkondo wa maji unanigharikisha.<p><br/>
<p> Nimechoka kwa kulia kwangu, Koo yangu imekauka. Macho yangu yamedhoofu Kwa kumngoja Mungu wangu.<p><br/>
<p> Wanaonichukia bure ni wengi Kuliko nywele za kichwa changu. Watakao kunikatilia mbali wamekuwa hodari, Adui zangu kwa sababu isiyo kweli. Hata mimi nalilipishwa kwa nguvu Vitu nisivyovichukua.<p><br/>
<p> Ee Mungu, unajua upumbavu wangu, Wala hukufichwa dhambi yangu.<p><br/>
<p> Wanaokungoja Wewe wasiaibishwe, Kwa ajili yangu, Bwana, MUNGU wa majeshi. Wanaokutafuta Wewe wasifedheheshwe, Kwa ajili yangu, Ee Mungu wa Israeli.<p><br/>
<p> Maana kwa ajili yako nimestahimili laumu, Fedheha imenifunika uso wangu.<p><br/>
<p> Nimekuwa mgeni kwa ndugu zangu, Na msikwao kwa wana wa mama yangu.<p><br/>
<p> Maana wivu wa nyumba yako umenila, Na laumu zao wanaokulaumu zimenipata.<p><br/>
<p> Nilipolia na kuiadhibu roho yangu kwa kufunga, Ikawa laumu juu yangu.<p><br/>
<p> Nilipofanya gunia kuwa nguo zangu, Nikawa mithali kwao.<p><br/>
<p> Waketio langoni hunisema, Na nyimbo za walevi hunidhihaki.<p><br/>
<p> Nami maombi yangu nakuomba Wewe, Bwana, Wakati ukupendezao; Ee Mungu, Kwa wingi wa fadhili zako unijibu, Katika kweli ya wokovu wako.<p><br/>
<p> Uniponye kwa kunitoa matopeni, Wala usiniache nikazama. Na niponywe nao wanaonichukia, Na katika vilindi vya maji.<p><br/>
<p> Mkondo usinigharikishe, wala vilindi visinimeze, Wala shimo lisifumbe kinywa chake juu yangu.<p><br/>
<p> Ee Bwana, unijibu, maana fadhili zako ni njema, Kwa kadiri ya rehema zako unielekee.<p><br/>
<p> Wala usinifiche uso wako, mimi mtumishi wako, Maana mimi nimo taabuni, unijibu upesi.<p><br/>
<p> Uikaribie nafsi yangu, uikomboe, Kwa sababu ya adui zangu unifidie.<p><br/>
<p> Wewe umejua kulaumiwa kwangu, Na kuaibika na kufedheheka kwangu, Mbele zako Wewe wako watesi wangu wote.<p><br/>
<p> Laumu imenivunja moyo, Nami ninaugua sana. Nikangoja aje wa kunihurumia, wala hakuna; Na wa kunifariji, wala sikumwona mtu.<p><br/>
<p> Wakanipa uchungu kuwa chakula changu; Nami nilipokuwa na kiu wakaninywesha siki.<p><br/>
<p> Meza yao mbele yao na iwe mtego; Naam, wakiwa salama na iwe tanzi.<p><br/>
<p> Macho yao yatiwe giza wasione, Na viuno vyao uvitetemeshe daima.<p><br/>
<p> Uimwage ghadhabu yako juu yao, Na ukali wa hasira yako uwapate.<p><br/>
<p> Matuo yao na yawe ukiwa, Pasiwe na mtu wa kukaa hemani mwao.<p><br/>
<p> Maana wanamwudhi mtu uliyempiga Wewe, Wanasimulia maumivu ya hao uliowatia jeraha.<p><br/>
<p> Uwaongezee uovu juu ya uovu, Wala wasiingie katika haki yako.<p><br/>
<p> Na wafutwe katika chuo cha uhai, Wala pamoja na wenye haki wasiandikwe.<p><br/>
<p> Nami niliye maskini na mtu wa huzuni, Mungu, wokovu wako utaniinua.<p><br/>
<p> Nitalisifu jina la Mungu kwa wimbo, Nami nitamtukuza kwa shukrani.<p><br/>
<p> Nayo yatampendeza Bwana kuliko ng'ombe, Au ndama mwenye pembe na kwato.<p><br/>
<p> Walioonewa watakapoona watafurahi; Enyi mmtafutao Mungu, mioyo yenu ihuishwe.<p><br/>
<p> Kwa kuwa Bwana huwasikia wahitaji, Wala hawadharau wafungwa wake.<p><br/>
<p> Mbingu na nchi zimsifu, Bahari na vyote viendavyo ndani yake.<p><br/>
<p> Maana Mungu ataiokoa Sayuni, na kuijenga miji ya Yuda, Na watu watakaa ndani yake na kuimiliki.<p><br/>
<p> Wazao wa watumishi wake watairithi, Nao walipendao jina lake watakaa humo.<p><br/>
<p> Ee Mungu, uniokoe, Ee Bwana, unisaidie hima.<p><br/>
<p> Waaibike, wafedheheke, Wanaoitafuta nafsi yangu. Warudishwe nyuma, watahayarishwe, Wapendezwao na shari yangu.<p><br/>
<p> Warudi nyuma, na iwe aibu yao, Wanaosema, Ewe! Ewe!<p><br/>
<p> Washangilie, wakufurahie, Wote wakutafutao. Waupendao wokovu wako Waseme daima, Atukuzwe Mungu.<p><br/>
<p> Nami ni maskini na mhitaji, Ee Mungu, unijilie kwa haraka. Ndiwe msaada wangu na mwokozi wangu, Ee Bwana, usikawie.<p><br/>
<p> Nimekukimbilia Wewe, Bwana, Nisiaibike milele.<p><br/>
<p> Kwa haki yako uniponye, uniopoe, Unitegee sikio lako, uniokoe.<p><br/>
<p> Uwe kwangu mwamba wa makazi yangu, Nitakakokwenda sikuzote. Umeamuru niokolewe, Ndiwe genge langu na ngome yangu.<p><br/>
<p> Ee Mungu wangu, uniopoe mkononi mwa mkorofi, Katika mkono wake mwovu, mdhalimu,<p><br/>
<p> Maana ndiwe taraja langu, Ee Bwana MUNGU, Tumaini langu tokea ujana wangu.<p><br/>
<p> Nimekutegemea Wewe tangu kuzaliwa, Ndiwe uliyenitoa tumboni mwa mama yangu, Ninakusifu Wewe daima.<p><br/>
<p> Nimekuwa kitu cha ajabu kwa watu wengi, Na Wewe ndiwe kimbilio langu la nguvu.<p><br/>
<p> Kinywa changu kitajazwa sifa zako, Na heshima yako mchana kutwa.<p><br/>
<p> Usinitupe wakati wa uzee, Nguvu zangu zipungukapo usiniache.<p><br/>
<p> Kwa maana adui zangu wananiamba, Nao wanaoniotea roho yangu hushauriana.<p><br/>
<p> Wakisema, Mungu amemwacha, Mfuatieni, mkamateni, hakuna wa kumponya.<p><br/>
<p> Ee Mungu, usiwe mbali nami; Ee Mungu wangu, fanya haraka kunisaidia.<p><br/>
<p> Waaibishwe, watoweshwe, adui za nafsi yangu. Wavikwe laumu na aibu wanaonitakia mabaya.<p><br/>
<p> Nami nitatumaini daima, Nitazidi kuongeza sifa zake zote.<p><br/>
<p> Kinywa changu kitasimulia haki na wokovu wako Mchana kutwa; maana sijui hesabu yake.<p><br/>
<p> Nitakuja na mambo ya ajabu ya Bwana MUNGU; Nitawakumbusha watu haki yako Wewe peke yako.<p><br/>
<p> Ee Mungu, umenifundisha tokea ujana wangu; Nimekuwa nikitangaza miujiza yako hata leo.<p><br/>
<p> Na hata nikiwa ni mzee mwenye mvi, Ee Mungu, usiniache. Hata niwaeleze watu wa kizazi hiki nguvu zako, Na kila atakayekuja uweza wako.<p><br/>
<p> Na haki yako, Ee Mungu, Imefika juu sana. Wewe uliyefanya mambo makuu; Ee Mungu, ni nani aliye kama Wewe?<p><br/>
<p> Wewe, uliyetuonyesha mateso mengi, mabaya, Utatuhuisha tena. Utatupandisha juu tena Tokea pande za chini ya nchi.<p><br/>
<p> Laiti ungeniongezea ukuu! Urejee tena na kunifariji moyo.<p><br/>
<p> Nami nitakushukuru kwa kinanda, Na kweli yako, Ee Mungu wangu. Nitakuimbia Wewe kwa kinubi, Ee Mtakatifu wa Israeli.<p><br/>
<p> Midomo yangu itafurahi sana nikuimbiapo, Na nafsi yangu uliyoikomboa.<p><br/>
<p> Ulimi wangu nao utasimulia Haki yako mchana kutwa. Kwa maana wameaibishwa, Wametahayarika, wanaonitakia mabaya.<p><br/>
<p> Ee Mungu, mpe mfalme hukumu zako, Na mwana wa mfalme haki yako.<p><br/>
<p> Atawaamua watu wako kwa haki, Na watu wako walioonewa kwa hukumu.<p><br/>
<p> Milima itawazalia watu amani, Na vilima navyo kwa haki.<p><br/>
<p> Atawahukumu walioonewa wa watu, Atawaokoa wahitaji, atamseta mwenye kuonea.<p><br/>
<p> Watakuogopa wakati wote wa kudumu jua, Na wakati wa kung'aa mwezi kizazi hata kizazi.<p><br/>
<p> Atashuka kama mvua juu ya majani yaliyokatwa, Kama manyunyu yainyweshayo nchi.<p><br/>
<p> Siku zake yeye, mtu mwenye haki atasitawi, Na wingi wa amani hata mwezi utakapokoma.<p><br/>
<p> Na awe na enzi toka bahari hata bahari, Toka Mto hata miisho ya dunia.<p><br/>
<p> Wakaao jangwani na wainame mbele zake; Adui zake na warambe mavumbi.<p><br/>
<p> Wafalme wa Tarshishi na visiwa na walete kodi; Wafalme wa Sheba na Seba na watoe vipawa.<p><br/>
<p> Naam, wafalme wote na wamsujudie; Na mataifa yote wamtumikie.<p><br/>
<p> Kwa maana atamkomboa mhitaji aliapo, Na mtu aliyeonewa iwapo hana msaidizi.<p><br/>
<p> Atamhurumia aliye dhaifu na maskini, Na nafsi za wahitaji ataziokoa.<p><br/>
<p> Atawakomboa nafsi zao na kuonewa na udhalimu, Na damu yao ina thamani machoni pake.<p><br/>
<p> Basi na aishi; Na wampe dhahabu ya Sheba; Na wamwombee daima; Na kumbariki mchana kutwa.<p><br/>
<p> Na uwepo wingi wa nafaka Katika ardhi juu ya milima; Matunda yake na yawaye-waye kama Lebanoni, Na watu wa mjini wasitawi kama majani ya nchi.<p><br/>
<p> Jina lake na lidumu milele, Pindi ling'aapo jua jina lake liwe na wazao; Mataifa yote na wajibariki katika yeye, Na kumwita heri.<p><br/>
<p> Na ahimidiwe Bwana, Mungu, Mungu wa Israeli, Atendaye miujiza Yeye peke yake;<p><br/>
<p> Jina lake tukufu na lihimidiwe milele; Dunia yote na ijae utukufu wake. Amina na Amina.<p><br/>
<p> Maombi ya Daudi mwana wa Yese yamekwisha.<p><br/>
<p> Hakika Mungu ni mwema kwa Israeli, Kwa hao walio safi mioyo yao.<p><br/>
<p> Nami miguu yangu ilikuwa karibu na kupotoka, Hatua zangu zilikuwa karibu na kuteleza.<p><br/>
<p> Maana naliwaonea wivu wenye kujivuna, Nilipoiona hali ya amani ya wasio haki.<p><br/>
<p> Maana hawana maumivu katika kufa kwao, Na mwili wao una nguvu.<p><br/>
<p> Katika taabu ya watu hawamo, Wala hawapati mapigo pamoja na wanadamu.<p><br/>
<p> Hivyo kiburi kimekuwa mkufu shingoni mwao, Jeuri huwavika kama nguo.<p><br/>
<p> Macho yao hutokeza kwa kunenepa, Wameipita kadiri ya mawazo ya mioyo yao.<p><br/>
<p> Hudhihaki, husimulia mabaya, Husimulia udhalimu kana kwamba wako juu.<p><br/>
<p> Wameweka kinywa chao mbinguni, Na ulimi wao hutanga-tanga duniani.<p><br/>
<p> Kwa hiyo watu wake hugeuka huko, Na maji yaliyojaa humezwa nao.<p><br/>
<p> Nao husema, Mungu ajuaje? Yako maarifa kwake aliye juu?<p><br/>
<p> Fahamu, ndivyo walivyo wasio haki, Na kwa kustarehe sikuzote wamepata mali nyingi.<p><br/>
<p> Hakika nimejisafisha moyo wangu bure, Nimenawa mikono yangu kwa kutokukosa.<p><br/>
<p> Maana mchana kutwa nimepigwa, Na kuadhibiwa kila asubuhi.<p><br/>
<p> Kama ningalisema, Nitasimulia kama hayo; Kumbe! Ningaliwadanganya kizazi cha wana wako.<p><br/>
<p> Nami nalifikiri jinsi ya kufahamu hayo; Ikawa taabu machoni pangu;<p><br/>
<p> Hata nilipoingia katika patakatifu pa Mungu, Nikautafakari mwisho wao.<p><br/>
<p> Hakika Wewe huwaweka penye utelezi, Huwaangusha mpaka palipoharibika.<p><br/>
<p> Namna gani wamekuwa ukiwa mara! Wametokomea na kutoweshwa kwa utisho.<p><br/>
<p> Ee Bwana, kama ndoto wakati wa kuamka, Uondokapo utaidharau sanamu yao.<p><br/>
<p> Moyo wangu ulipoona uchungu, Viuno vyangu viliponichoma,<p><br/>
<p> Nalikuwa kama mjinga, sijui neno; Nalikuwa kama mnyama tu mbele zako.<p><br/>
<p> Walakini mimi ni pamoja nawe daima, Umenishika mkono wa kuume.<p><br/>
<p> Utaniongoza kwa shauri lako, Na baadaye utanikaribisha kwa utukufu.<p><br/>
<p> Ni nani niliye naye mbinguni, Wala duniani sina cha kupendeza ila Wewe.<p><br/>
<p> Mwili wangu na moyo wangu hupunguka, Bali Mungu ni mwamba wa moyo wangu Na sehemu yangu milele.<p><br/>
<p> Maana wajitengao nawe watapotea; Umewaangamiza wote waliokuacha Wewe.<p><br/>
<p> Nami kumkaribia Mungu ni kwema kwangu; Nimefanya kimbilio kwa Bwana MUNGU, Niyahubiri matendo yako yote. <p><br/>
<p> Ee Mungu, mbona umetutupa milele? Kwa nini hasira yako inatoka moshi Juu ya kondoo wa malisho yako?<p><br/>
<p> Ulikumbuke kusanyiko lako, Ulilolinunua zamani. Ulilolikomboa liwe kabila ya urithi wako, Mlima Sayuni ulioufanya maskani yako.<p><br/>
<p> Upainulie miguu yako palipoharibika milele; Adui ameufanya kila ubaya katika patakatifu.<p><br/>
<p> Watesi wako wamenguruma kati ya kusanyiko lako; Wameweka bendera zao ziwe alama.<p><br/>
<p> Wanaonekana kama watu wainuao mashoka, Waikate miti ya msituni.<p><br/>
<p> Na sasa nakishi yake yote pia Wanaivunja-vunja kwa mashoka na nyundo.<p><br/>
<p> Wamepatia moto patakatifu pako; Wamelinajisi kao la jina lako hata chini.<p><br/>
<p> Walisema mioyoni mwao, Na tuwaangamize kabisa; Mahali penye mikutano ya Mungu Wamepachoma moto katika nchi pia.<p><br/>
<p> Hatuzioni ishara zetu, wala sasa hakuna nabii, Wala kwetu hakuna ajuaye, hata lini?<p><br/>
<p> Ee Mungu, mtesi atalaumu hata lini? Adui alidharau jina lako hata milele?<p><br/>
<p> Mbona unaurudisha mkono wako, Naam, mkono wako wa kuume, Uutoe kifuani mwako, Ukawaangamize kabisa.<p><br/>
<p> Lakini Mungu ni mfalme wangu tokea zamani, Afanyaye mambo ya wokovu katikati ya nchi.<p><br/>
<p> Wewe umeipasua bahari kwa nguvu zako, Umevivunja vichwa vya nyangumi juu ya maji.<p><br/>
<p> Wewe uliviseta vichwa vya lewiathani, Awe chakula cha watu wa jangwani.<p><br/>
<p> Wewe ulitokeza chemchemi na kijito; Wewe ulikausha mito yenye maji sikuzote.<p><br/>
<p> Mchana ni wako, usiku nao ni wako, Ndiwe uliyeufanya mwanga na jua.<p><br/>
<p> Wewe uliiweka mipaka yote ya dunia, Kaskazi na kusi Wewe ulizitengeneza.<p><br/>
<p> Ee Bwana, uyakumbuke hayo, adui amelaumu, Na watu wapumbavu wamelidharau jina lako.<p><br/>
<p> Usimpe mnyama mkali nafsi ya hua wako; Usiusahau milele uhai wa watu wako walioonewa.<p><br/>
<p> Ulitafakari agano; Maana mahali penye giza katika nchi Pamejaa makao ya ukatili.<p><br/>
<p> Aliyeonewa asirejee ametiwa haya, Mnyonge na mhitaji na walisifu jina lako.<p><br/>
<p> Ee Mungu, usimame, ujitetee mwenyewe, Ukumbuke unavyotukanwa na mpumbavu mchana kutwa.<p><br/>
<p> Usiisahau sauti ya watesi wako, Ghasia yao wanaokuondokea inapaa daima.<p><br/>
<p> Ee Mungu, twakushukuru. Twakushukuru kwa kuwa Jina lako li karibu; Watu huyasimulia matendo yako ya ajabu.<p><br/>
<p> Nitakapoufikia wakati ulioamriwa, Mimi nitahukumu hukumu za haki.<p><br/>
<p> Ingawa dunia na wote wakaao humo wataharuki, Mimi mwenyewe nimezisimamisha nguzo zake.<p><br/>
<p> Naliwaambia waliojivuna, Msijivune; Na wasio haki, Msiiinue pembe.<p><br/>
<p> Msiiinue pembe yenu juu, Wala msinene kwa shingo ya kiburi.<p><br/>
<p> Maana siko mashariki wala magharibi, Wala nyikani itokako heshima.<p><br/>
<p> Bali Mungu ndiye ahukumuye; Humdhili huyu na kumwinua huyu.<p><br/>
<p> Maana mkononi mwa Bwana mna kikombe, Na mvinyo yake inatoka povu; Kumejaa machanganyiko; Naye huyamimina. Na sira zake wasio haki wa dunia Watazifyonza na kuzinywa.<p><br/>
<p> Bali mimi nitatangaza matendo yako milele, Nitamwimbia Mungu wa Yakobo.<p><br/>
<p> Pembe zote za wasio haki nitazikata, Na pembe za mwenye haki zitainuka.<p><br/>
<p> Katika Yuda Mungu amejulikana, Katika Israeli jina lake ni kuu.<p><br/>
<p> Kibanda chake pia kiko Salemu, Na maskani yake iko Sayuni.<p><br/>
<p> Huko ndiko alikoivunja mishale ya uta, Ngao, na upanga, na zana za vita.<p><br/>
<p> Wewe U mwenye fahari na adhama, Toka milima ya mateka.<p><br/>
<p> Wametekwa wenye moyo thabiti; Wamelala usingizi; Wala hawakuiona mikono yao Watu wote walio hodari.<p><br/>
<p> Kwa kukemea kwako, Ee Mungu wa Yakobo, Gari na farasi wameshikwa na usingizi mzito.<p><br/>
<p> Wewe ndiwe utishaye, naam, Wewe; Naye ni nani awezaye kusimama ufanyapo hasira?<p><br/>
<p> Toka mbinguni ulitangaza hukumu; Nchi iliogopa, ikakaa kimya.<p><br/>
<p> Mungu aliposimama ili kuhukumu Na kuwaokoa wapole wa dunia wote pia.<p><br/>
<p> Maana hasira ya binadamu itakusifu, Masalio ya hasira utajifunga kama mshipi.<p><br/>
<p> Wekeni nadhiri, mkaziondoe Kwa Bwana, Mungu wenu. Wote wanaomzunguka wamletee hedaya, Yeye astahiliye kuogopwa.<p><br/>
<p> Yeye huzikata roho za wakuu; Na kuwatisha wafalme wa dunia.<p><br/>
<p> Nimpazie Mungu sauti yangu, Naam, nimpazie Mungu, naye atanisikia.<p><br/>
<p> Siku ya taabu yangu nalimtafuta Bwana; Mkono wangu ulinyoshwa usiku, haukulegea; Nafsi yangu ilikataa kufarijika.<p><br/>
<p> Nilipotaka kumkumbuka Mungu nalifadhaika; Nilipotaka kutafakari roho yangu ilizimia.<p><br/>
<p> Ulizishika kope za macho yangu zisifumbike; Naliona mashaka nisiweze kunena.<p><br/>
<p> Nalifikiri habari za siku za kale, Miaka ya zamani zilizopita.<p><br/>
<p> Nakumbuka wimbo wangu usiku, Nawaza moyoni mwangu, Roho yangu ikatafuta.<p><br/>
<p> Je! Bwana atatupa milele na milele? Hatatenda fadhili tena kabisa?<p><br/>
<p> Rehema zake zimekoma hata milele? Ahadi yake imekwisha hata vizazi vyote?<p><br/>
<p> Mungu amesahau fadhili zake? Amezuia kwa hasira rehema zake?<p><br/>
<p> Nikasema, Ndio udhaifu wangu huo; Lakini nitaikumbuka miaka ya mkono wa kuume wake Aliye juu.<p><br/>
<p> Nitayakumbuka matendo ya Bwana; Naam, nitayakumbuka maajabu yako ya kale.<p><br/>
<p> Pia nitaitafakari kazi yako yote; Nitaziwaza habari za matendo yako.<p><br/>
<p> Ee Mungu, njia yako i katika utakatifu; Ni nani aliye mungu mkuu kama Mungu?<p><br/>
<p> Wewe ndiwe Mungu ufanyaye maajabu; Uliudhihirisha uweza wako kati ya mataifa.<p><br/>
<p> Kwa mkono wako umewakomboa watu wako, Wana wa Yakobo na Yusufu.<p><br/>
<p> Ee Mungu, yale maji yalikuona, Yale maji yalikuona, yakaogopa. Vilindi vya maji navyo vikatetemeka,<p><br/>
<p> Mawingu yakamwaga maji. Mbingu nazo zikatoa sauti, Mishale yako nayo ikatapakaa.<p><br/>
<p> Sauti ya radi yako ikawa katika kisulisuli; Umeme uliuangaza ulimwengu. Nchi ilitetemeka na kutikisika;<p><br/>
<p> Njia yako ilikuwa katika bahari. Na mapito yako yalikuwa katika maji makuu; Hatua zako hazikujulikana.<p><br/>
<p> Uliwaongoza watu wako kama kundi, Kwa mkono wa Musa na Haruni.<p><br/>
<p> Enyi watu wangu, sikilizeni sheria yangu, Tegeni masikio kwa maneno ya kinywa changu.<p><br/>
<p> Na nifunue kinywa changu kwa mithali, Niyatamke mafumbo ya kale.<p><br/>
<p> Mambo tuliyoyasikia na kuyafahamu, Ambayo baba zetu walituambia.<p><br/>
<p> Hayo hatutawaficha wana wao, Huku tukiwaambia kizazi kingine, Sifa za Bwana, na nguvu zake, Na mambo yake ya ajabu aliyoyafanya.<p><br/>
<p> Maana alikaza ushuhuda katika Yakobo, Na sheria aliiweka katika Israeli. Aliyowaamuru baba zetu Wawajulishe wana wao,<p><br/>
<p> Ili kizazi kingine wawe na habari, Ndio hao wana watakaozaliwa. Wasimame na kuwaambia wana wao<p><br/>
<p> Wamwekee Mungu tumaini lao. Wala wasiyasahau matendo ya Mungu, Bali wazishike amri zake.<p><br/>
<p> Naam, wasiwe kama baba zao, Kizazi cha ukaidi na uasi. Kizazi kisichojitengeneza moyo, Wala roho yake haikuwa amini kwa Mungu.<p><br/>
<p> Wale Waefraimu, wenye silaha, wapiga upinde, Walirudi nyuma siku ya vita.<p><br/>
<p> Hawakulishika agano la Mungu; Wakakataa kuenenda katika sheria yake;<p><br/>
<p> Wakayasahau matendo yake, Na mambo yake ya ajabu aliyowaonyesha.<p><br/>
<p> Mbele ya baba zao alifanya mambo ya ajabu, Katika nchi ya Misri, konde la Soani.<p><br/>
<p> Aliipasua bahari akawavusha; Aliyasimamisha maji mfano wa chungu.<p><br/>
<p> Akawaongoza kwa wingu mchana, Na usiku kucha kwa nuru ya moto.<p><br/>
<p> Akapasua miamba jangwani; Akawanywesha maji mengi kama maji ya vilindi.<p><br/>
<p> Akatokeza na vijito gengeni, Akatelemsha maji kama mito.<p><br/>
<p> Lakini wakazidi kumtenda dhambi, Walipomwasi Aliye juu katika nchi ya kiu.<p><br/>
<p> Wakamjaribu Mungu mioyoni mwao Kwa kutaka chakula kwa tamaa zao.<p><br/>
<p> Naam, walimwamba Mungu, wakasema, Je! Mungu aweza kuandika meza jangwani?<p><br/>
<p> Tazama, aliupiga mwamba; Maji yakabubujika, ikafurika mito. Pia aweza kutupa chakula? Atawaandalia watu wake nyama?<p><br/>
<p> Hivyo Bwana aliposikia akaghadhibika; Moto ukawashwa juu ya Yakobo, Hasira nayo ikapanda juu ya Israeli.<p><br/>
<p> Kwa kuwa hawakumwamini Mungu, Wala hawakuutumainia wokovu wake.<p><br/>
<p> Lakini aliyaamuru mawingu juu; Akaifungua milango ya mbinguni;<p><br/>
<p> Akawanyeshea mana ili wale; Akawapa nafaka ya mbinguni.<p><br/>
<p> Mwanadamu akala chakula cha mashujaa; Aliwapelekea chakula cha kuwashibisha.<p><br/>
<p> Aliuelekeza upepo wa mashariki mbinguni; Akaiongoza kusi kwa uweza wake.<p><br/>
<p> Akawanyeshea nyama kama mavumbi, Na ndege wenye mbawa, Kama mchanga wa bahari.<p><br/>
<p> Akawaangusha kati ya matuo yao, Pande zote za maskani zao.<p><br/>
<p> Wakala wakashiba sana; Maana aliwaletea walivyovitamani;<p><br/>
<p> Hawakuachana na matakwa yao. Ila chakula chao kikali ki vinywani mwao<p><br/>
<p> Hasira ya Mungu ikapanda juu yao, Akawaua waliokuwa wanono; Akawaangusha chini vijana wa Israeli.<p><br/>
<p> Pamoja na hayo wakazidi kutenda dhambi, Wala hawakuyaamini matendo yake ya ajabu.<p><br/>
<p> Kwa hiyo akazikomesha siku zao kama pumzi, Na miaka yao kwa hofu ya kuwasitusha.<p><br/>
<p> Alipowaua ndipo walipokuwa wakimtafuta; Wakarudi wakamtaka Mungu kwa bidii.<p><br/>
<p> Wakakumbuka kuwa Mungu ni mwamba wao, Na Mungu Aliye juu ni mkombozi wao.<p><br/>
<p> Lakini walimdanganya kwa vinywa vyao, Wakamwambia uongo kwa ndimi zao.<p><br/>
<p> Kwa maana mioyo yao haikuwa thabiti kwake, Wala hawakuwa waaminifu katika agano lake.<p><br/>
<p> Lakini Yeye, kwa kuwa anayo rehema, Husamehe uovu wala haangamizi. Mara nyingi huipishia mbali ghadhabu yake, Wala haiwashi hasira yake yote.<p><br/>
<p> Akakumbuka ya kuwa wao ni kiwiliwili, Upepo upitao wala haurudi.<p><br/>
<p> Walimwasi jangwani mara ngapi? Na kumhuzunisha nyikani!<p><br/>
<p> Wakarudi nyuma wakamjaribu Mungu; Wakampa mpaka Mtakatifu wa Israeli.<p><br/>
<p> Hawakuukumbuka mkono wake, Wala siku ile alipowakomboa na mtesi.<p><br/>
<p> Alivyoziweka ishara zake katika Misri, Na miujiza yake katika konde la Soani.<p><br/>
<p> Aligeuza damu mito yao, Na vijito wasipate kunywa.<p><br/>
<p> Aliwapelekea mainzi wakawala, Na vyura wakawaharibu.<p><br/>
<p> Akawapa tunutu mazao yao, Na nzige kazi yao.<p><br/>
<p> Aliiharibu mizabibu yao kwa mvua ya mawe, Na mikuyu yao kwa mawe ya barafu.<p><br/>
<p> Akaacha ng'ombe zao wapigwe kwa mvua ya mawe, Na makundi yao kwa umeme.<p><br/>
<p> Akawapelekea ukali wa hasira yake, Ghadhabu, na uchungu, na taabu, Kundi la malaika waletao mabaya.<p><br/>
<p> Akiifanyizia njia hasira yake; Wala hakuziepusha roho zao na mauti, Bali aliiachia tauni uhai wao;<p><br/>
<p> Akampiga kila mzaliwa wa kwanza wa Misri, Malimbuko ya nguvu katika hema za Hamu.<p><br/>
<p> Bali aliwaongoza watu wake kama kondoo, Akawachunga kama kundi jangwani.<p><br/>
<p> Hao akawachukua salama wala hawakuogopa, Bali bahari iliwafunikiza adui zao.<p><br/>
<p> Akawapeleka hadi mpaka wake mtakatifu, Mlima alioununua kwa mkono wake wa kuume.<p><br/>
<p> Akawafukuza mataifa mbele yao, Akawapimia urithi kwa kamba, Na kuwakalisha kabila za Israeli katika hema zao.<p><br/>
<p> Lakini walimjaribu Mungu Aliye juu, wakamwasi, Wala hawakuzishika shuhuda zake.<p><br/>
<p> Bali walirudi nyuma, wakahaini kama baba zao; Wakaepea kama upinde usiofaa.<p><br/>
<p> Wakamkasirisha kwa mahali pao pa juu, Wakamtia wivu kwa sanamu zao.<p><br/>
<p> Mungu akasikia, akaghadhibika, Akamkataa Israeli kabisa.<p><br/>
<p> Akaiacha maskani ya Shilo, Hema aliyoiweka katikati ya wanadamu;<p><br/>
<p> Akaziacha nguvu zake kutekwa, Na fahari yake mkononi mwa mtesi.<p><br/>
<p> Akawatoa watu wake wapigwe kwa upanga; Akaughadhibikia urithi wake.<p><br/>
<p> Moto ukawala vijana wao, Wanawali wao hawakuimbiwa nyimbo za arusi,<p><br/>
<p> Makuhani wao walianguka kwa upanga, Wala wajane wao hawakuomboleza.<p><br/>
<p> Ndipo Bwana alipoamka kama aliyelala usingizi, Kama shujaa apigaye kelele sababu ya mvinyo;<p><br/>
<p> Akawapiga watesi wake akawarudisha nyuma, Akawatia aibu ya milele.<p><br/>
<p> Ila akaikataa hema ya Yusufu; Wala hakuichagua kabila ya Efraimu.<p><br/>
<p> Bali aliichagua kabila ya Yuda, Mlima Sayuni alioupenda.<p><br/>
<p> Akajenga patakatifu pake kama vilele, Kama dunia aliyoiweka imara milele.<p><br/>
<p> Akamchagua Daudi, mtumishi wake, Akamwondoa katika mazizi ya kondoo.<p><br/>
<p> Nyuma ya kondoo wanyonyeshao alimwondoa, Awachunge Yakobo watu wake, na Israeli urithi wake.<p><br/>
<p> Akawalisha kwa ukamilifu wa moyo wake, Na kuwaongoza kwa busara ya mikono yake. <p><br/>
<p> Ee Mungu, mataifa wameingia katika urithi wako, Wamelinajisi hekalu lako takatifu. Wamefanya Yerusalemu chungu chungu.<p><br/>
<p> Wameziacha maiti za watumishi wako Ziwe chakula cha ndege wa angani. Na miili ya watauwa wako Iwe chakula cha wanyama wa nchi.<p><br/>
<p> Wamemwaga damu yao kama maji Pande zote za Yerusalemu, Wala hapakuwa na mzishi.<p><br/>
<p> Tumekuwa lawama kwa jirani zetu, Mzaha na dhihaka kwao wanaotuzunguka.<p><br/>
<p> Ee Bwana, hata lini? Utaona hasira milele? Wivu wako utawaka kama moto?<p><br/>
<p> Ukali wako uwamwagie mataifa wasiokujua, Na falme za hao wasioliitia jina lako.<p><br/>
<p> Kwa maana wamemla Yakobo, Na matuo yake wameyaharibu.<p><br/>
<p> Usikumbuke juu yetu maovu ya baba zetu, Rehema zako zije kutulaki hima, Kwa maana tumedhilika sana.<p><br/>
<p> Ee Mungu wa wokovu wetu, utusaidie, Kwa ajili ya utukufu wa jina lako. Utuokoe, utughofiri dhambi zetu, Kwa ajili ya jina lako.<p><br/>
<p> Kwa nini mataifa kusema, Yuko wapi Mungu wao? Kisasi cha damu ya watumishi wako iliyomwagika Kijulike kati ya mataifa machoni petu.<p><br/>
<p> Kuugua kwake aliyefungwa Na kuingie mbele zako. Kwa kadiri ya uweza wa mkono wako Uwahifadhi wana wa mauti.<p><br/>
<p> Uwalipe jirani zetu mara saba vifuani mwao Laumu zao walizokulaumu, Ee Bwana.<p><br/>
<p> Na sisi tulio watu wako, Na kondoo za malisho yako, Tutakushukuru milele; Tutazisimulia sifa zako kizazi kwa kizazi.<p><br/>
<p> Wewe uchungaye Israeli, usikie, Wewe umwongozaye Yusufu kama kundi; Wewe uketiye juu ya makerubi, utoe nuru.<p><br/>
<p> Mbele ya Efraimu, na Benyamini, na Manase, Uziamshe nguvu zako, Uje, utuokoe.<p><br/>
<p> Ee Mungu, uturudishe, Uangazishe uso wako nasi tutaokoka.<p><br/>
<p> Ee Bwana, Mungu wa majeshi, hata lini Utayaghadhibikia maombi ya watu wako?<p><br/>
<p> Umewalisha mkate wa machozi, Umewanywesha machozi kwa kipimo kikuu.<p><br/>
<p> Unatufanya sababu ya ugomvi kwa jirani zetu, Na adui zetu wanacheka wao kwa wao.<p><br/>
<p> Ee Mungu wa majeshi, uturudishe, Uangazishe uso wako nasi tutaokoka.<p><br/>
<p> Ulileta mzabibu kutoka Misri, Ukawafukuza mataifa ukaupanda.<p><br/>
<p> Ulitengeneza nafasi mbele yake, Nao ukatia mizizi sana ukaijaza nchi.<p><br/>
<p> Milima ilifunikwa kwa uvuli wake, Matawi yake ni kama mierezi ya Mungu.<p><br/>
<p> Nao uliyaeneza matawi yake hata baharini, Na vichipukizi vyake hata kunako Mto.<p><br/>
<p> Kwa nini umezibomoa kuta zake, Wakauchuma wote wapitao njiani?<p><br/>
<p> Nguruwe wa msituni wanauharibu, Na hayawani wa kondeni wanautafuna.<p><br/>
<p> Ee Mungu wa majeshi, tunakusihi, urudi, Utazame toka juu uone, uujilie mzabibu huu.<p><br/>
<p> Na mche ule ulioupanda Kwa mkono wako wa kuume; Na tawi lile ulilolifanya Kuwa imara kwa nafsi yako.<p><br/>
<p> Umechomwa moto; umekatwa; Kwa lawama ya uso wako wanapotea.<p><br/>
<p> Mkono wako na uwe juu yake Mtu wa mkono wako wa kuume; Juu ya mwanadamu uliyemfanya Kuwa imara kwa nafsi yako;<p><br/>
<p> Basi hatutakuacha kwa kurudi nyuma; Utuhuishe nasi tutaliitia jina lako.<p><br/>
<p> Ee Bwana, Mungu wa majeshi, uturudishe, Uangazishe uso wako nasi tutaokoka.<p><br/>
<p> Mwimbieni Mungu, nguvu zetu, nyimbo za furaha, Mshangilieni Mungu wa Yakobo.<p><br/>
<p> Pazeni zaburi, pigeni matari, Kinubi chenye sauti nzuri, na kinanda.<p><br/>
<p> Pigeni panda mwandamo wa mwezi, Wakati wa mbalamwezi, sikukuu yetu.<p><br/>
<p> Kwa maana ni sheria kwa Israeli, Ni hukumu ya Mungu wa Yakobo.<p><br/>
<p> Aliamuru iwe ushuhuda katika Yusufu, Alipoondoka juu ya nchi ya Misri; Maneno yake nisiyemjua naliyasikia.<p><br/>
<p> Nimelitenga bega lake na mzigo, Mikono yake ikaachana na kikapu.<p><br/>
<p> Katika shida uliniita nikakuokoa; Nalikuitikia katika sitara ya radi; Nalikujaribu penye maji ya Meriba.<p><br/>
<p> Enyi watu wangu, sikieni, nami nitawaonya, Ee Israeli, kama ukitaka kunisikiliza;<p><br/>
<p> Usiwe na mungu mgeni ndani yako; Wala usimsujudie mungu mwingine.<p><br/>
<p> Mimi ndimi Bwana, Mungu wako, Niliyekupandisha toka nchi ya Misri; Fumbua sana kinywa chako nami nitakijaza.<p><br/>
<p> Lakini watu wangu hawakuisikiliza sauti yangu, Wala Israeli hawakunitaka.<p><br/>
<p> Nikawaacha wakaenda kwa ukaidi wa mioyo yao, Waenende katika mashauri yao.<p><br/>
<p> Laiti watu wangu wangenisikiliza, Na Israeli angeenenda katika njia zangu;<p><br/>
<p> Ningewadhili adui zao kwa upesi, Na juu ya watesi wao ningegeuza mkono wangu;<p><br/>
<p> Wamchukiao Bwana wangenyenyekea mbele zake, Bali wakati wao ungedumu milele.<p><br/>
<p> Naam, ningewalisha kwa unono wa ngano, Ningewashibisha kwa asali itokayo mwambani.<p><br/>
<p> Mungu asimama katika kusanyiko la Mungu; Katikati ya miungu anahukumu.<p><br/>
<p> Hata lini mtahukumu kwa dhuluma, Na kuzikubali nyuso za wabaya?<p><br/>
<p> Mfanyieni hukumu maskini na yatima; Mtendeeni haki aliyeonewa na fukara;<p><br/>
<p> Mwokoeni maskini na mhitaji; Mwopoeni mikononi mwa wadhalimu.<p><br/>
<p> Hawajui wala hawafahamu, hutembea gizani; Misingi yote ya nchi imetikisika.<p><br/>
<p> Mimi nimesema, Ndinyi miungu, Na wana wa Aliye juu, nyote pia.<p><br/>
<p> Lakini mtakufa kama wanadamu, Mtaanguka kama mmoja wa wakuu.<p><br/>
<p> Ee Mungu, usimame, uihukumu nchi, Maana Wewe utawarithi mataifa yote.<p><br/>
<p> Ee Mungu, usistarehe, Ee Mungu, usinyamae, wala usitulie.<p><br/>
<p> Maana adui zako wanafanya ghasia, Nao wakuchukiao wameviinua vichwa vyao.<p><br/>
<p> Juu ya watu wako wanafanya hila, Na kushauriana juu yao uliowaficha.<p><br/>
<p> Wamesema, Njoni, tuwakatilie mbali wasiwe taifa, Na jina la Israeli halitakumbukwa tena.<p><br/>
<p> Maana wanashauriana kwa moyo mmoja, Juu yako wanafanyana agano.<p><br/>
<p> Hema za Edomu, na Waishmaeli, Na Moabu, na Wahagari,<p><br/>
<p> Gebali, na Amoni, na Amaleki, Na Filisti, nao wanaokaa Tiro,<p><br/>
<p> Ashuri naye amepatana nao, Wamewasaidia wana wa Lutu.<p><br/>
<p> Uwatende kama Midiani, kama Sisera, Kama Yabini, penye kijito Kishoni.<p><br/>
<p> Ambao waliangamizwa Endori; Wakawa samadi juu ya nchi.<p><br/>
<p> Uwafanye wakuu wao kama Orebu na Zeebu, Na masheki yao wote kama Zeba na Zalmuna.<p><br/>
<p> Ambao Walisema, Na tutamalaki makao ya Mungu.<p><br/>
<p> Ee Mungu, uwafanye kama mavumbi ya kisulisuli, Mithili ya makapi mbele ya upepo,<p><br/>
<p> Kama moto uteketezao msitu, Kama miali ya moto iiwashayo milima,<p><br/>
<p> Ndivyo utakavyowafuatia kwa tufani yako, Na kuwafadhaisha kwa dhoruba yako.<p><br/>
<p> Uwajaze nyuso zao fedheha; Wakalitafute jina lako, Bwana.<p><br/>
<p> Waaibike, wafadhaike milele, Naam, watahayarike na kupotea.<p><br/>
<p> Wajue ya kuwa Wewe, uitwaye jina lako YEHOVA, Ndiwe peke yako Uliye juu, juu ya nchi yote.<p><br/>
<p> Maskani zako zapendeza kama nini, Ee Bwana wa majeshi!<p><br/>
<p> Nafsi yangu imezionea shauku nyua za Bwana, Naam, na kuzikondea. Moyo wangu na mwili wangu Vinamlilia Mungu aliye hai.<p><br/>
<p> Shomoro naye ameona nyumba, Na mbayuwayu amejipatia kioto, Alipoweka makinda yake, Kwenye madhabahu zako, Ee Bwana wa majeshi, Mfalme wangu na Mungu wangu.<p><br/>
<p> Heri wakaao nyumbani mwako, Wanakuhimidi daima.<p><br/>
<p> Heri ambaye nguvu zake zatoka kwako, Na njia ziendazo Sayuni zimo moyoni mwake.<p><br/>
<p> Wakipita kati ya bonde la Vilio, Hulifanya kuwa chemchemi, Naam, mvua ya vuli hulivika baraka<p><br/>
<p> Huendelea toka nguvu hata nguvu, Huonekana Sayuni kila mmoja mbele za Mungu.<p><br/>
<p> Bwana, Mungu wa majeshi, uyasikie maombi yangu, Ee Mungu wa Yakobo, usikilize,<p><br/>
<p> Ee Mungu, ngao yetu, uangalie, Umtazame uso masihi wako.<p><br/>
<p> Hakika siku moja katika nyua zako Ni bora kuliko siku elfu. Ningependa kuwa bawabu nyumbani mwa Mungu wangu, Kuliko kukaa katika hema za uovu.<p><br/>
<p> Kwa kuwa Bwana, Mungu, ni jua na ngao, Bwana atatoa neema na utukufu. Hatawanyima kitu chema Hao waendao kwa ukamilifu.<p><br/>
<p> Ee Bwana wa majeshi, Heri mwanadamu anayekutumaini Wewe.<p><br/>
<p> Bwana, umeiridhia nchi yako, Umewarejeza mateka wa Yakobo.<p><br/>
<p> Umeusamehe uovu wa watu wako, Umezisitiri hatia zao zote.<p><br/>
<p> Umeiondoa ghadhabu yako yote, Umerudi na kuuacha ukali wa hasira yako.<p><br/>
<p> Mungu wa wokovu wetu, uturudishe, Uikomeshe hasira uliyo nayo juu yetu.<p><br/>
<p> Je! Utatufanyia hasira hata milele? Utadumisha ghadhabu kizazi hata kizazi?<p><br/>
<p> Je! Hutaki kurudi na kutuhuisha, Watu wako wakufurahie?<p><br/>
<p> Ee Bwana, utuonyeshe rehema zako, Utupe wokovu wako.<p><br/>
<p> Na nisikie atakavyosema Mungu Bwana, Maana atawaambia watu wake amani, Naam, na watauwa wake pia, Bali wasiurudie upumbavu tena.<p><br/>
<p> Hakika wokovu wake u karibu na wamchao, Utukufu ukae katika nchi yetu.<p><br/>
<p> Fadhili na kweli zimekutana, Haki na amani zimehusiana.<p><br/>
<p> Kweli imechipuka katika nchi, Haki imechungulia kutoka mbinguni.<p><br/>
<p> Naam, Bwana atatoa kilicho chema, Na nchi yetu itatoa mazao yake.<p><br/>
<p> Haki itakwenda mbele zake, Nayo itazifanya hatua zake kuwa njia.<p><br/>
<p> Ee Bwana, utege sikio lako unijibu, Maana mimi ni maskini na mhitaji<p><br/>
<p> Unihifadhi nafsi yangu, Maana mimi ni mcha Mungu. Wewe uliye Mungu wangu, Umwokoe mtumishi wako anayekutumaini.<p><br/>
<p> Wewe, Bwana, unifadhili, Maana nakulilia Wewe mchana kutwa.<p><br/>
<p> Uifurahishe nafsi ya mtumishi wako, Maana nafsi yangu nakuinulia Wewe, Bwana.<p><br/>
<p> Kwa maana Wewe, Bwana, U mwema, Umekuwa tayari kusamehe, Na mwingi wa fadhili, Kwa watu wote wakuitao.<p><br/>
<p> Ee Bwana, uyasikie maombi yangu; Uisikilize sauti ya dua zangu.<p><br/>
<p> Siku ya mateso yangu nitakuita, Kwa maana utaniitikia.<p><br/>
<p> Katikati ya miungu hakuna kama Wewe, Bwana, Wala matendo mfano wa matendo yako.<p><br/>
<p> Mataifa yote uliowafanya watakuja; Watakusujudia Wewe, Bwana, Watalitukuza jina lako;<p><br/>
<p> Kwa kuwa ndiwe uliye mkuu, Wewe ndiwe mfanya miujiza, Ndiwe Mungu peke yako.<p><br/>
<p> Ee Bwana, unifundishe njia yako; Nitakwenda katika kweli yako; Moyo wangu na ufurahi kulicha jina lako;<p><br/>
<p> Nitakusifu Wewe, Bwana, Mungu wangu, Kwa moyo wangu wote, Nitalitukuza jina lako milele.<p><br/>
<p> Maana fadhili zako kwangu ni nyingi sana; Umeiopoa nafsi yangu na kuzimu.<p><br/>
<p> Ee Mungu, wenye kiburi wamenishambulia; Mkutano wa wakatili wamenitafuta roho. Wala hawakukuweka Wewe Mbele ya macho yao.<p><br/>
<p> Lakini Wewe, Bwana, U Mungu wa rehema na neema, Mvumilivu, mwingi wa fadhili na kweli.<p><br/>
<p> Unielekee na kunifadhili mimi; Mpe mtumishi wako nguvu zako, Umwokoe mwana wa mjakazi wako.<p><br/>
<p> Unifanyie ishara ya wema, Wanichukiao waione na kuaibishwa. Kwa kuwa Wewe, Bwana, Umenisaidia na kunifariji.<p><br/>
<p> Msingi wake upo Juu ya milima mitakatifu.<p><br/>
<p> Bwana ayapenda malango ya Sayuni Kuliko maskani zote za Yakobo.<p><br/>
<p> Umetajwa kwa mambo matukufu, Ee Mji wa Mungu.<p><br/>
<p> Nitataja Rahabu na Babeli Miongoni mwao wanaonijua. Tazama Filisti, na Tiro, na Kushi; Huyu alizaliwa humo.<p><br/>
<p> Naam, mintarafu Sayuni itasemwa, Huyu na huyu alizaliwa humo. Na Yeye Aliye juu Ataufanya imara.<p><br/>
<p> Bwana atahesabu, awaandikapo mataifa, Huyu alizaliwa humo.<p><br/>
<p> Waimbao na wachezao na waseme, Visima vyangu vyote vimo mwako.<p><br/>
<p> Ee Bwana, Mungu wa wokovu wangu Mchana na usiku nimelia mbele zako.<p><br/>
<p> Maombi yangu yafike mbele zako, Uutegee ukelele wangu sikio lako.<p><br/>
<p> Maana nafsi yangu imeshiba taabu, Na uhai wangu umekaribia kuzimu.<p><br/>
<p> Nimehesabiwa pamoja nao washukao shimoni; Nimekuwa kama mtu asiye na msaada.<p><br/>
<p> Miongoni mwao waliokufa nimetupwa, Kama waliouawa walalao makaburini. Hao ambao Wewe huwakumbuki tena, Wametengwa mbali na mkono wako.<p><br/>
<p> Mimi umenilaza katika shimo la chini, Katika mahali penye giza vilindini.<p><br/>
<p> Ghadhabu yako imenilemea, Umenitesa kwa mawimbi yako yote.<p><br/>
<p> Wanijuao umewatenga nami; Umenifanya kuwa chukizo kwao; Nimefungwa wala siwezi kutoka.<p><br/>
<p> Jicho langu limefifia kwa ajili ya mateso Bwana, nimekuita kila siku; Nimekunyoshea Wewe mikono yangu.<p><br/>
<p> Wafu je! Utawafanyia miujiza? Au waliofariki watasimama na kukuhimidi?<p><br/>
<p> Fadhili zako zitasimuliwa kaburini? Au uaminifu wako katika uharibifu?<p><br/>
<p> Miujiza yako itajulikana gizani? Au haki yako katika nchi ya usahaulifu?<p><br/>
<p> Lakini mimi nimekulilia Wewe, Bwana, Na asubuhi maombi yangu yatakuwasilia.<p><br/>
<p> Bwana, kwa nini kuitupa nafsi yangu, Na kunificha uso wako?<p><br/>
<p> Nateswa mimi hali ya kufa tangu ujana, Nimevumilia vitisho vyako na kufadhaika.<p><br/>
<p> Hasira zako kali zimepita juu yangu, Maogofyo yako yameniangamiza.<p><br/>
<p> Yamenizunguka kama maji mchana kutwa, Yamenisonga yote pamoja.<p><br/>
<p> Mpenzi na rafiki umewatenga nami, Nao wanijuao wamo gizani.<p><br/>
<p> Fadhili za Bwana nitaziimba milele; Kwa kinywa changu nitavijulisha vizazi vyote uaminifu wako.<p><br/>
<p> Maana nimesema, Fadhili zitajengwa milele; Katika mbingu utauthibitisha uaminifu wako.<p><br/>
<p> Nimefanya agano na mteule wangu, Nimemuapia Daudi, mtumishi wangu.<p><br/>
<p> Wazao wako nitawafanya imara milele, Nitakijenga kiti chako cha enzi hata milele.<p><br/>
<p> Ee Bwana, mbingu zitayasifu maajabu yako, Uaminifu wako katika kusanyiko la watakatifu.<p><br/>
<p> Maana ni nani katika mbingu awezaye kulinganishwa na Bwana? Ni nani afananaye na Bwana miongoni mwa malaika?<p><br/>
<p> Mungu huogopwa sana barazani pa watakatifu, Ni wa kuhofiwa kuliko wote wanaomzunguka.<p><br/>
<p> Bwana, Mungu wa majeshi, Ni nani aliye hodari kama Wewe, Ee YAHU? Na uaminifu wako unakuzunguka.<p><br/>
<p> Wewe ndiwe ukitawalaye kiburi cha bahari. Mawimbi yake yainukapo wayatuliza Wewe.<p><br/>
<p> Ndiwe uliyemseta Rahabu akawa kama aliyeuawa, Kwa mkono hodari umewatawanya wakuchukiao.<p><br/>
<p> Mbingu ni mali yako, nchi nayo ni mali yako, Ulimwengu na vyote viujazavyo Ndiwe uliyeupiga msingi wake.<p><br/>
<p> Kaskazini na kusini ndiwe uliyeziumba, Tabori na Hermoni hulifurahia jina lako.<p><br/>
<p> Mkono wako ni mkono wenye uweza, Mkono wako una nguvu, Mkono wako wa kuume umetukuka.<p><br/>
<p> Haki na hukumu ndio msingi wa kiti chako, Fadhili na kweli zahudhuria mbele za uso wako.<p><br/>
<p> Heri watu wale waijuao sauti ya shangwe, Ee Bwana, huenenda katika nuru ya uso wako.<p><br/>
<p> Kwa jina lako hufurahi mchana kutwa, Na kwa haki yako hutukuzwa.<p><br/>
<p> Maana fahari ya nguvu zao ni Wewe, Na kwa radhi yako pembe yetu itatukuka.<p><br/>
<p> Maana ngao yetu ina Bwana, Na mfalme wetu ni wake Mtakatifu wa Israeli.<p><br/>
<p> Ndipo ulipowaambia watakatifu wako kwa njozi, Ukasema, nimempa aliye hodari msaada; Nimemtukuza aliyechaguliwa miongoni mwa watu.<p><br/>
<p> Nimemwona Daudi, mtumishi wangu, Nimempaka mafuta yangu matakatifu.<p><br/>
<p> Ambaye mkono wangu utakuwa thabiti kwake, Na mkono wangu utamtia nguvu.<p><br/>
<p> Adui hatamwonea, Wala mwana wa uovu hatamtesa.<p><br/>
<p> Bali nitawaponda watesi wake mbele yake, Nitawapiga wanaomchukia.<p><br/>
<p> Uaminifu wangu na fadhili zangu atakuwa nazo, Na kwa jina langu pembe yake itatukuka.<p><br/>
<p> Nitaweka mkono wake juu ya bahari, Na mkono wake wa kuume juu ya mito.<p><br/>
<p> Yeye ataniita, Wewe baba yangu, Mungu wangu na mwamba wa wokovu wangu.<p><br/>
<p> Nami nitamjalia kuwa mzaliwa wangu wa kwanza, Kuwa juu sana kuliko wafalme wa dunia.<p><br/>
<p> Hata milele nitamwekea fadhili zangu, Na agano langu litafanyika amini kwake.<p><br/>
<p> Wazao wake nao nitawadumisha milele, Na kiti chake cha enzi kama siku za mbingu.<p><br/>
<p> Wanawe wakiiacha sheria yangu, Wasiende katika hukumu zangu,<p><br/>
<p> Wakizihalifu amri zangu, Wasiyashike maagizo yangu,<p><br/>
<p> Basi, nitawarudi makosa yao kwa fimbo, Na uovu wao kwa mapigo.<p><br/>
<p> Lakini fadhili zangu sitamwondolea yeye, Wala sitafanya uaminifu wangu kuwa uongo.<p><br/>
<p> Mimi sitalihalifu agano langu, Sitalibadili neno lililotoka midomoni mwangu.<p><br/>
<p> Neno moja nimeliapa kwa utakatifu wangu, Hakika sitamwambia Daudi uongo,<p><br/>
<p> Wazao wake watadumu milele, Na kiti chake kitakuwa kama jua mbele zangu.<p><br/>
<p> Kitathibitika milele kama mwezi; Shahidi aliye mbinguni mwaminifu.<p><br/>
<p> Walakini Wewe umemtupa na kumkataa, Umemghadhibikia masihi wako.<p><br/>
<p> Umechukizwa na agano la mtumishi wako, Umeinajisi taji yake na kuitupa chini.<p><br/>
<p> Umeyabomoa maboma yake yote, Umezifanya ngome zake kuwa magofu.<p><br/>
<p> Wote wapitao njiani wanateka mali zake; Amekuwa laumu kwa jirani zake;<p><br/>
<p> Umeutukuza mkono wa kuume wa watesi wake; Umewafurahisha wote wanaomchukia.<p><br/>
<p> Pia umeurudisha nyuma ukali wa upanga wake; Wala hukumsimamisha vitani.<p><br/>
<p> Umeikomesha fahari yake; Kiti chake cha enzi umekitupa chini.<p><br/>
<p> Umezipunguza siku za ujana wake; Umemvika aibu.<p><br/>
<p> Ee Bwana, hata lini? Utajificha hata milele? Ghadhabu yako itawaka kama moto?<p><br/>
<p> Ukumbuke jinsi mimi nisivyo wa kudumu; Kwa ubatili gani umeiumba jamii ya wanadamu!<p><br/>
<p> Ni mwanamume gani atakayeishi asione mauti, Atakayejiokoa nafsi yake na mkono wa kuzimu?<p><br/>
<p> Bwana, zi wapi fadhili zako za kwanza, Ulizomwapia Daudi kwa uaminifu wako?<p><br/>
<p> Ee Bwana, ukumbuke, Wanavyosimangwa watumishi wako; Jinsi ninavyostahimili kifuani mwangu Masimango ya watu wengi.<p><br/>
<p> Ambayo adui zako wamesimanga, Ee Bwana, Naam, wamezisimanga hatua za masihi wako.<p><br/>
<p> Na ahimidiwe Bwana milele. Amina na Amina. <p><br/>
<p> Wewe, Bwana, umekuwa makao yetu, Kizazi baada ya kizazi.<p><br/>
<p> Kabla haijazaliwa milima, wala hujaiumba dunia, Na tangu milele hata milele ndiwe Mungu.<p><br/>
<p> Wamrudisha mtu mavumbini, usemapo, Rudini, enyi wanadamu.<p><br/>
<p> Maana miaka elfu machoni pako Ni kama siku ya jana ikiisha kupita, Na kama kesha la usiku.<p><br/>
<p> Wawagharikisha, huwa kama usingizi, Asubuhi huwa kama majani yameayo.<p><br/>
<p> Asubuhi yachipuka na kumea, Jioni yakatika na kukauka.<p><br/>
<p> Maana tumetoweshwa kwa hasira yako, Na kwa ghadhabu yako tumefadhaishwa.<p><br/>
<p> Umeyaweka maovu yetu mbele zako, Siri zetu katika mwanga wa uso wako.<p><br/>
<p> Maana siku zetu zote zimepita katika hasira yako, Tumetowesha miaka yetu kama kite.<p><br/>
<p> Siku za miaka yetu ni miaka sabini, Na ikiwa tuna nguvu miaka themanini; Na kiburi chake ni taabu na ubatili, Maana chapita upesi tukatokomea mara.<p><br/>
<p> Ni nani aujuaye uweza wa hasira yako? Na ghadhabu yako kama ipasavyo kicho chako?<p><br/>
<p> Basi, utujulishe kuzihesabu siku zetu, Tujipatie moyo wa hekima.<p><br/>
<p> Ee Bwana urudi, hata lini? Uwahurumie watumishi wako.<p><br/>
<p> Utushibishe asubuhi kwa fadhili zako, Nasi tutashangilia na kufurahi siku zetu zote.<p><br/>
<p> Utufurahishe kwa kadiri ya siku ulizotutesa, Kama miaka ile tuliyoona mabaya.<p><br/>
<p> Matendo yako na yaonekane kwa watumishi wako, Na adhama yako kwa watoto wao.<p><br/>
<p> Na uzuri wa Bwana, Mungu wetu, uwe juu yetu, Na kazi ya mikono yetu utufanyie thabiti, Naam, kazi ya mikono yetu uithibitishe.<p><br/>
<p> Aketiye mahali pa siri pake Aliye juu Atakaa katika uvuli wake Mwenyezi.<p><br/>
<p> Nitasema, Bwana ndiye kimbilio langu na ngome yangu, Mungu wangu nitakayemtumaini.<p><br/>
<p> Maana Yeye atakuokoa na mtego wa mwindaji, Na katika tauni iharibuyo.<p><br/>
<p> Kwa manyoya yake atakufunika, Chini ya mbawa zake utapata kimbilio; Uaminifu wake ni ngao na kigao.<p><br/>
<p> Hutaogopa hofu ya usiku, Wala mshale urukao mchana,<p><br/>
<p> Wala tauni ipitayo gizani, Wala uele uharibuo adhuhuri,<p><br/>
<p> Ijapo watu elfu waanguka ubavuni pako. Naam, kumi elfu mkono wako wa kuume! Hata hivyo hautakukaribia wewe.<p><br/>
<p> Ila kwa macho yako utatazama, Na kuyaona malipo ya wasio haki.<p><br/>
<p> Kwa kuwa Wewe Bwana ndiwe kimbilio langu; Umemfanya Aliye juu kuwa makao yako.<p><br/>
<p> Mabaya hayatakupata wewe, Wala tauni haitaikaribia hema yako.<p><br/>
<p> Kwa kuwa atakuagizia malaika zake Wakulinde katika njia zako zote.<p><br/>
<p> Mikononi mwao watakuchukua, Usije ukajikwaa mguu wako katika jiwe.<p><br/>
<p> Utawakanyaga simba na nyoka, Mwana-simba na joka utawaseta kwa miguu.<p><br/>
<p> Kwa kuwa amekaza kunipenda Nitamwokoa; na kumweka palipo juu, Kwa kuwa amenijua Jina langu.<p><br/>
<p> Ataniita nami nitamwitikia; Nitakuwa pamoja naye taabuni, Nitamwokoa na kumtukuza;<p><br/>
<p> Kwa siku nyingi nitamshibisha, Nami nitamwonyesha wokovu wangu.<p><br/>
<p> Ni neno jema kumshukuru Bwana, Na kuliimbia jina lako, Ee Uliye juu.<p><br/>
<p> Kuzitangaza rehema zako asubuhi, Na uaminifu wako wakati wa usiku.<p><br/>
<p> Kwa chombo chenye nyuzi kumi, Na kwa kinanda, Na kwa mlio wa kinubi.<p><br/>
<p> Kwa kuwa umenifurahisha, Bwana, Kwa kazi yako; nitashangilia Kwa ajili ya matendo ya mikono yako.<p><br/>
<p> Ee Bwana, jinsi yalivyo makuu matendo yako! Mawazo yako ni mafumbo makubwa.<p><br/>
<p> Mtu mjinga hayatambui hayo, Wala mpumbavu hayafahamu.<p><br/>
<p> Wasio haki wakichipuka kama majani Na wote watendao maovu wakistawi. Ni kwa kusudi waangamizwe milele;<p><br/>
<p> Bali Wewe, Bwana, U Mtukufu hata milele.<p><br/>
<p> Maana hao adui zako, Ee Bwana, Hao adui zako watapotea, Na watendao maovu watatawanyika wote pia.<p><br/>
<p> Bali pembe yangu umeiinua kama pembe ya nyati, Nimepakwa mafuta mabichi.<p><br/>
<p> Na jicho langu limewatazama walioniotea, Sikio langu limesikia habari za waovu walionishambulia.<p><br/>
<p> Mwenye haki atasitawi kama mtende, Atakua kama mwerezi wa Lebanoni.<p><br/>
<p> Waliopandwa katika nyumba ya Bwana Watasitawi katika nyua za Mungu wetu.<p><br/>
<p> Watazaa matunda hadi wakati wa uzee, Watajaa utomvu, watakuwa na ubichi.<p><br/>
<p> Watangaze ya kuwa Bwana ni mwenye adili, Mwamba wangu, ndani yake hamna udhalimu.<p><br/>
<p> Bwana ametamalaki, amejivika adhama, Bwana amejivika, na kujikaza nguvu. Naam, ulimwengu umethibitika usitikisike;<p><br/>
<p> Kiti chako kimekuwa thabiti tokea zamani; Wewe ndiwe uliye tangu milele.<p><br/>
<p> Ee Bwana, mito imepaza, Mito imepaza sauti zake, Mito imepaza uvumi wake.<p><br/>
<p> Kupita sauti ya maji mengi, maji makuu, Kupita mawimbi ya bahari yaumkayo, Bwana Aliye juu ndiye mwenye ukuu.<p><br/>
<p> Shuhuda zako ni amini sana; Utakatifu ndio uifaao nyumba yako, Ee Bwana, milele na milele.<p><br/>
<p> Ee Bwana, Mungu wa kisasi, Mungu wa kisasi, uangaze,<p><br/>
<p> Mwenye kuihukumu nchi, ujitukuze, Uwape wenye kiburi stahili zao.<p><br/>
<p> Bwana, hata lini wasio haki, Hata lini wasio haki watashangilia?<p><br/>
<p> Je! Wote watendao uovu watatoa maneno, Na kusema majivuno, na kufanya kiburi?<p><br/>
<p> Ee Bwana, wanawaseta watu wako; Wanautesa urithi wako;<p><br/>
<p> Wanamwua mjane na mgeni; Wanawafisha yatima.<p><br/>
<p> Nao husema, Bwana haoni; Mungu wa Yakobo hafikiri.<p><br/>
<p> Enyi wajinga miongoni mwa watu, fikirini; Enyi wapumbavu, lini mtakapopata akili?<p><br/>
<p> Aliyelitia sikio mahali pake asisikie? Aliyelifanya jicho asione?<p><br/>
<p> Awaadibuye mataifa asikemee? Amfundishaye mwanadamu asijue?<p><br/>
<p> Bwana anajua mawazo ya mwanadamu, Ya kuwa ni ubatili.<p><br/>
<p> Ee Bwana, heri mtu yule umwadibuye, Na kumfundisha kwa sheria yako;<p><br/>
<p> Upate kumstarehesha siku za mabaya, Hata asiye haki atakapochimbiwa shimo.<p><br/>
<p> Kwa kuwa Bwana hatawatupa watu wake, Wala hutauacha urithi wake,<p><br/>
<p> Maana hukumu itairejea haki, Na wote walio wanyofu wa moyo wataifuata.<p><br/>
<p> Ni nani atakayesimama Kwa ajili yangu juu ya wabaya? Ni nani atakayenisaidia Juu yao wafanyao maovu?<p><br/>
<p> Kama Bwana asingalikuwa msaada wangu, Nafsi yangu kwa upesi ingalikaa penye kimya.<p><br/>
<p> Niliposema, Mguu wangu unateleza; Ee Bwana, fadhili zako zilinitegemeza.<p><br/>
<p> Katika wingi wa mawazo ya moyoni mwangu, Faraja zako zaifurahisha roho yangu.<p><br/>
<p> Je! Kiti cha udhalimu kishirikiane nawe, Kitungacho madhara kwa njia ya sheria?<p><br/>
<p> Huishambulia nafsi yake mwenye haki, Na kuihukumu damu isiyo na hatia.<p><br/>
<p> Lakini Bwana amekuwa ngome kwangu, Na Mungu wangu mwamba wangu wa kukimbilia.<p><br/>
<p> Naye atawarudishia uovu wao, Atawaangamiza katika ubaya wao, Naam, Bwana, Mungu wetu, atawaangamiza. <p><br/>
<p> Njoni, tumwimbie Bwana, Tumfanyie shangwe mwamba wa wokovu wetu.<p><br/>
<p> Tuje mbele zake kwa shukrani, Tumfanyie shangwe kwa zaburi.<p><br/>
<p> Kwa kuwa Bwana ni Mungu mkuu, Na Mfalme mkuu juu ya miungu yote.<p><br/>
<p> Mkononi mwake zimo bonde za dunia, Hata vilele vya milima ni vyake.<p><br/>
<p> Bahari ni yake, ndiye aliyeifanya, Na mikono yake iliumba nchi kavu.<p><br/>
<p> Njoni, tuabudu, tusujudu, Tupige magoti mbele za Bwana aliyetuumba.<p><br/>
<p> Kwa maana ndiye Mungu wetu, Na sisi tu watu wa malisho yake, Na kondoo za mkono wake. Ingekuwa heri leo msikie sauti yake!<p><br/>
<p> Msifanye migumu mioyo yenu; Kama vile huko Meriba Kama siku ya Masa jangwani.<p><br/>
<p> Hapo waliponijaribu baba zenu, Wakanipima, wakayaona matendo yangu.<p><br/>
<p> Miaka arobaini nalihuzunika na kizazi kile, Nikasema, Hao ni watu waliopotoka mioyo, Hawakuzijua njia zangu.<p><br/>
<p> Nikaapa kwa hasira yangu Wasiingie rahani mwangu. <p><br/>
<p> Mwimbieni Bwana wimbo mpya, Mwimbieni Bwana, nchi yote.<p><br/>
<p> Mwimbieni Bwana, libarikini jina lake, Tangazeni wokovu wake siku kwa siku.<p><br/>
<p> Wahubirini mataifa habari za utukufu wake, Na watu wote habari za maajabu yake.<p><br/>
<p> Kwa kuwa Bwana ni mkuu mwenye kusifiwa sana. Na wa kuhofiwa kuliko miungu yote.<p><br/>
<p> Maana miungu yote ya watu si kitu, Lakini Bwana ndiye aliyezifanya mbingu.<p><br/>
<p> Heshima na adhama ziko mbele zake, Nguvu na uzuri zimo katika patakatifu pake.<p><br/>
<p> Mpeni Bwana, enyi jamaa za watu, Mpeni Bwana utukufu na nguvu.<p><br/>
<p> Mpeni Bwana utukufu wa jina lake, Leteni sadaka mkaziingie nyua zake.<p><br/>
<p> Mwabuduni Bwana kwa uzuri wa utakatifu, Tetemekeni mbele zake, nchi yote.<p><br/>
<p> Semeni katika mataifa, Bwana ametamalaki; Naam, ulimwengu umethibitika usitikisike, Atawahukumu watu kwa adili.<p><br/>
<p> Mbingu na zifurahi, nchi na ishangilie, Bahari na ivume na vyote viijazavyo,<p><br/>
<p> Mashamba na yashangilie, na vyote vilivyomo, Ndipo miti yote ya mwituni iimbe kwa furaha;<p><br/>
<p> Mbele za Bwana, kwa maana anakuja, Kwa maana anakuja aihukumu nchi. Atauhukumu ulimwengu kwa haki, Na mataifa kwa uaminifu wake.<p><br/>
<p> Bwana ametamalaki, nchi na ishangilie, Visiwa vingi na vifurahi.<p><br/>
<p> Mawingu na giza vyamzunguka, Haki na hukumu ndio msingi wa kiti chake.<p><br/>
<p> Moto hutangulia mbele zake, Nao huwateketeza watesi wake pande zote.<p><br/>
<p> Umeme wake uliuangaza ulimwengu, Nchi ikaona ikatetemeka.<p><br/>
<p> Milima iliyeyuka kama nta mbele za Bwana, Mbele za Bwana wa dunia yote.<p><br/>
<p> Mbingu zimetangaza haki yake, Na watu wote wameuona utukufu wake.<p><br/>
<p> Na waaibishwe wote waabuduo sanamu, Wajivunao kwa vitu visivyofaa; Enyi miungu yote, msujuduni Yeye.<p><br/>
<p> Sayuni imesikia na kufurahi, Binti za Yuda walishangilia, Kwa sababu ya hukumu zako, Ee Bwana.<p><br/>
<p> Maana Wewe, Bwana, ndiwe Uliye juu, Juu sana kuliko nchi yote; Umetukuka sana juu ya miungu yote.<p><br/>
<p> Enyi mmpendao Bwana, uchukieni uovu; Huwalinda nafsi zao watauwa wake, Na kuwaokoa na mkono wa wasio haki.<p><br/>
<p> Nuru imemzukia mwenye haki, Na furaha wanyofu wa moyo.<p><br/>
<p> Enyi wenye haki, mmfurahieni Bwana, Na kulishukuru jina lake takatifu.<p><br/>
<p> Mwimbieni Bwana wimbo mpya, Kwa maana ametenda mambo ya ajabu. Mkono wa kuume wake mwenyewe, Mkono wake mtakatifu umemtendea wokovu.<p><br/>
<p> Bwana ameufunua wokovu wake, Machoni pa mataifa ameidhihirisha haki yake.<p><br/>
<p> Amezikumbuka rehema zake, Na uaminifu wake kwa nyumba ya Israeli. Miisho yote ya dunia imeuona Wokovu wa Mungu wetu.<p><br/>
<p> Mshangilieni Bwana, nchi yote, Inueni sauti, imbeni kwa furaha, imbeni zaburi.<p><br/>
<p> Mwimbieni Bwana zaburi kwa kinubi, Kwa kinubi na sauti ya zaburi.<p><br/>
<p> Kwa panda na sauti ya baragumu. Shangilieni mbele za Mfalme, Bwana.<p><br/>
<p> Bahari na ivume na vyote viijazavyo, Ulimwengu nao wanaokaa ndani yake.<p><br/>
<p> Mito na ipige makofi, Milima na iimbe pamoja kwa furaha.<p><br/>
<p> Mbele za Bwana; Kwa maana anakuja aihukumu nchi. Atauhukumu ulimwengu kwa haki, Na mataifa kwa adili.<p><br/>
<p> Bwana ametamalaki, mataifa wanatetemeka; Ameketi juu ya makerubi, nchi inatikisika.<p><br/>
<p> Bwana katika Sayuni ni mkuu, Naye ametukuka juu ya mataifa yote.<p><br/>
<p> Na walishukuru jina lake kuu la kuhofiwa; Ndiye mtakatifu.<p><br/>
<p> Nguvu za mfalme nazo zapenda hukumu; Wewe ndiwe uliyeithibitisha adili; Ulifanya hukumu na haki katika Yakobo.<p><br/>
<p> Mtukuzeni Bwana, Mungu wetu; Sujuduni penye kiti cha miguu yake; Ndiye mtakatifu.<p><br/>
<p> Musa na Haruni miongoni mwa makuhani wake, Na Samweli miongoni mwao waliitiao jina lake, Walipomwita Bwana aliwaitikia;<p><br/>
<p> Katika nguzo ya wingu alikuwa akisema nao. Walishika shuhuda zake na amri aliyowapa.<p><br/>
<p> Ee Bwana, Mungu wetu, ndiwe uliyewajibu; Ulikuwa kwao Mungu mwenye kusamehe Ingawa uliwapatiliza matendo yao.<p><br/>
<p> Mtukuzeni Bwana, Mungu wetu; Sujuduni mkiukabili mlima wake mtakatifu; Maana Bwana, Mungu wetu, ndiye mtakatifu.<p><br/>
<p> Mfanyieni Bwana shangwe, dunia yote;<p><br/>
<p> Mtumikieni Bwana kwa furaha; Njoni mbele zake kwa kuimba;<p><br/>
<p> Jueni kwamba Bwana ndiye Mungu; Ndiye aliyetuumba na sisi tu watu wake; Tu watu wake, na kondoo wa malisho yake.<p><br/>
<p> Ingieni malangoni mwake kwa kushukuru; Nyuani mwake kwa kusifu; Mshukuruni, lihimidini jina lake;<p><br/>
<p> Kwa kuwa Bwana ndiye mwema; Rehema zake ni za milele; Na uaminifu wake vizazi na vizazi.<p><br/>
<p> Rehema na hukumu nitaziimba, Ee Bwana, nitakuimbia zaburi.<p><br/>
<p> Nitaiangalia njia ya unyofu; Utakuja kwangu lini? Nitakwenda kwa unyofu wa moyo Ndani ya nyumba yangu.<p><br/>
<p> Sitaweka mbele ya macho yangu Neno la uovu. Kazi yao waliopotoka naichukia, Haitaambatana nami.<p><br/>
<p> Moyo wa ukaidi utaondoka kwangu, Lililo ovu sitalijua.<p><br/>
<p> Amsingiziaye jirani yake kwa siri, Huyo nitamharibu. Mwenye macho ya kiburi na moyo wa majivuno, Huyo sitavumilia naye.<p><br/>
<p> Macho yangu yatawaelekea waaminifu katika nchi, Hao wakae nami. Yeye aendaye katika njia kamilifu, Ndiye atakayenitumikia.<p><br/>
<p> Hatakaa ndani ya nyumba yangu Mtu atendaye hila. Asemaye uongo hatathibitika Mbele ya macho yangu.<p><br/>
<p> Asubuhi hata asubuhi nitawaharibu Wabaya wote wa nchi. Niwatenge wote watendao uovu Na mji wa Bwana. <p><br/>
<p> Ee Bwana, usikie kuomba kwangu, Kilio changu kikufikie.<p><br/>
<p> Usinifiche uso wako siku ya shida yangu, Unitegee sikio lako, siku niitapo unijibu upesi.<p><br/>
<p> Maana siku zangu zinatoweka kama moshi, Na mifupa yangu inateketea kama kinga.<p><br/>
<p> Moyo wangu umepigwa kama majani na kukauka, Naam, ninasahau kula chakula changu.<p><br/>
<p> Kwa ajili ya sauti ya kuugua kwangu Mifupa yangu imegandamana na nyama yangu.<p><br/>
<p> Nimekuwa kama mwari nyuni wa jangwani, Na kufanana na bundi wa mahameni.<p><br/>
<p> Nakesha, tena nimekuwa kama shomoro Aliye peke yake juu ya nyumba.<p><br/>
<p> Adui zangu wananilaumu mchana kutwa; Wanaonichukia kana kwamba wana wazimu Huapa kwa kunitaja mimi.<p><br/>
<p> Maana nimekula majivu kama chakula, Na kukichanganya kinywaji changu na machozi.<p><br/>
<p> Kwa sababu ya ghadhabu yako na hasira yako; Maana umeniinua na kunitupilia mbali.<p><br/>
<p> Siku zangu zi kama kivuli kilichotandaa, Nami ninanyauka kama majani.<p><br/>
<p> Bali Wewe, Bwana utaketi ukimiliki milele, Na kumbukumbu lako kizazi hata kizazi.<p><br/>
<p> Wewe mwenyewe utasimama, Na kuirehemu Sayuni, Kwa maana ndio wakati wa kuihurumia, Naam, majira yaliyoamriwa yamewadia.<p><br/>
<p> Maana watumishi wako wameyaridhia mawe yake, Na kuyaonea huruma mavumbi yake.<p><br/>
<p> Kisha mataifa wataliogopa jina la Bwana, Na wafalme wote wa dunia utukufu wako;<p><br/>
<p> Bwana atakapokuwa ameijenga Sayuni, Atakapoonekana katika utukufu wake,<p><br/>
<p> Atakapoyaelekea maombi yake aliye mkiwa, Asiyadharau maombi yao.<p><br/>
<p> Kizazi kitakachokuja kitaandikiwa hayo, Na watu watakaoumbwa watamsifu Bwana.<p><br/>
<p> Maana ametazama toka patakatifu pake pa juu, Toka mbinguni Bwana ameiangalia nchi,<p><br/>
<p> Ili akusikie kuugua kwake aliyefungwa, Na kuwafungua walioandikiwa kufa.<p><br/>
<p> Watu walitangaze jina la Bwana katika Sayuni, Na sifa zake katika Yerusalemu,<p><br/>
<p> Pindi mataifa watapokusanyika pamoja, Falme nazo ili kumtumikia Bwana.<p><br/>
<p> Amezipunguza nguvu zangu njiani; Amezifupisha siku zangu.<p><br/>
<p> Nitasema, Ee Mungu wangu, usiniondoe katikati ya siku zangu; Miaka yako ni tangu kizazi hata kizazi.<p><br/>
<p> Hapo mwanzo uliutia msingi wa nchi, Na mbingu ni kazi ya mikono yako.<p><br/>
<p> Hizi zitaharibika, bali Wewe utadumu Naam, hizi zitachakaa kama nguo; Na kama mavazi utazibadilisha, Nazo zitabadilika.<p><br/>
<p> Lakini Wewe U Yeye yule; Na miaka yako haitakoma.<p><br/>
<p> Wana wa watumishi wako watakaa, Na wazao wao wataimarishwa mbele zako.<p><br/>
<p> Ee nafsi yangu, umhimidi Bwana. Naam, vyote vilivyo ndani yangu Vilihimidi jina lake takatifu.<p><br/>
<p> Ee nafsi yangu, umhimidi Bwana, Wala usizisahau fadhili zake zote.<p><br/>
<p> Akusamehe maovu yako yote, Akuponya magonjwa yako yote,<p><br/>
<p> Aukomboa uhai wako na kaburi, Akutia taji ya fadhili na rehema,<p><br/>
<p> Aushibisha mema uzee wako, Ujana wako ukarejezwa kama tai;<p><br/>
<p> Bwana ndiye afanyaye mambo ya haki, Na hukumu kwa wote wanaoonewa.<p><br/>
<p> Alimjulisha Musa njia zake, Wana wa Israeli matendo yake.<p><br/>
<p> Bwana amejaa huruma na neema, Haoni hasira upesi, ni mwingi wa fadhili.<p><br/>
<p> Yeye hatateta sikuzote, Wala hatashika hasira yake milele.<p><br/>
<p> Hakututenda sawasawa na hatia zetu, Wala hakutulipa kwa kadiri ya maovu yetu.<p><br/>
<p> Maana mbingu zilivyoinuka juu ya nchi, Kadiri ile ile rehema zake ni kuu kwa wamchao.<p><br/>
<p> Kama mashariki ilivyo mbali na magharibi, Ndivyo alivyoweka dhambi zetu mbali nasi.<p><br/>
<p> Kama vile baba awahurumiavyo watoto wake, Ndivyo Bwana anavyowahurumia wamchao.<p><br/>
<p> Kwa maana Yeye anatujua umbo letu, Na kukumbuka ya kuwa sisi tu mavumbi.<p><br/>
<p> Mwanadamu siku zake zi kama majani; Kama ua la kondeni ndivyo asitawivyo.<p><br/>
<p> Maana upepo hupita juu yake, kumbe haliko! Na mahali pake hapatalijua tena.<p><br/>
<p> Bali fadhili za Bwana zina wamchao Tangu milele hata milele, Na haki yake ina wana wa wana;<p><br/>
<p> Maana, wale walishikao agano lake, Na kuyakumbuka maagizo yake ili wayafanye.<p><br/>
<p> Bwana ameweka kiti chake cha enzi mbinguni, Na ufalme wake unavitawala vitu vyote.<p><br/>
<p> Mhimidini Bwana, enyi malaika zake, Ninyi mlio hodari, mtendao neno lake, Mkiisikiliza sauti ya neno lake.<p><br/>
<p> Mhimidini Bwana, enyi majeshi yake yote, Ninyi watumishi wake mfanyao mapenzi yake.<p><br/>
<p> Mhimidini Bwana, enyi matendo yake yote, Mahali pote pa milki yake. Ee nafsi yangu, umhimidi Bwana.<p><br/>
<p> Ee nafsi yangu, umhimidi Bwana. Wewe, Bwana, Mungu wangu, Umejifanya mkuu sana; Umejivika heshima na adhama.<p><br/>
<p> Umejivika nuru kama vazi; Umezitandika mbingu kama pazia;<p><br/>
<p> Na kuziweka nguzo za orofa zake majini. Huyafanya mawingu kuwa gari lake, Na kwenda juu ya mabawa ya upepo,<p><br/>
<p> Huwafanya malaika zake kuwa pepo, Na watumishi wake kuwa moto wa miali.<p><br/>
<p> Uliiweka nchi juu ya misingi yake, Isitikisike milele.<p><br/>
<p> Uliifunika kwa vilindi kama kwa vazi, Maji yalikuwa yakisimama juu ya milima.<p><br/>
<p> Kwa kukemea kwako yakakimbia, Kwa sauti ya radi yako yakaenda zake kasi,<p><br/>
<p> Yakapanda milima, yakatelemka mabondeni, Mpaka mahali ulipoyatengenezea.<p><br/>
<p> Umeweka mpaka yasiupite, Wala yasirudi kuifunikiza nchi.<p><br/>
<p> Hupeleka chemchemi katika mabonde; Zapita kati ya milima;<p><br/>
<p> Zamnywesha kila mnyama wa kondeni; Punda mwitu huzima kiu yao.<p><br/>
<p> Kandokando hukaa ndege wa angani; Kati ya matawi hutoa sauti zao.<p><br/>
<p> Huinywesha milima toka orofa zake; Nchi imeshiba mazao ya kazi zako.<p><br/>
<p> Huyameesha majani kwa makundi, Na maboga kwa matumizi ya mwanadamu; Ili atoe chakula katika nchi,<p><br/>
<p> Na divai imfurahishe mtu moyo wake. Aung'aze uso wake kwa mafuta, Na mkate umburudishe mtu moyo wake.<p><br/>
<p> Miti ya Bwana nayo imeshiba, Mierezi ya Lebanoni aliyoipanda.<p><br/>
<p> Ndimo ndege wafanyamo vitundu vyao, Na korongo, misunobari ni nyumba yake.<p><br/>
<p> Milima mirefu ndiko waliko mbuzi wa mwitu, Na magenge ni kimbilio la wibari.<p><br/>
<p> Aliufanya mwezi kwa ajili ya nyakati, Jua latambua kuchwa kwake.<p><br/>
<p> Wewe hufanya giza, kukawa usiku, Ndipo atambaapo kila mnyama wa mwitu.<p><br/>
<p> Wana-simba hunguruma wakitaka mawindo, Ili kutafuta chakula chao kwa Mungu.<p><br/>
<p> Jua lachomoza, wanakwenda zao, Na kujilaza mapangoni mwao.<p><br/>
<p> Mwanadamu atoka kwenda zake kazini, Na kwenye utumishi wake mpaka jioni.<p><br/>
<p> Ee Bwana, jinsi yalivyo mengi matendo yako! Kwa hekima umevifanya vyote pia. Dunia imejaa mali zako.<p><br/>
<p> Bahari iko kule, kubwa na upana, Ndimo mlimo viendavyo visivyohesabika, Viumbe hai vidogo kwa vikubwa.<p><br/>
<p> Ndimo zipitamo merikebu, Ndimo alimo lewiathani uliyemwumba acheze humo.<p><br/>
<p> Hao wote wanakungoja Wewe, Uwape chakula chao kwa wakati wake.<p><br/>
<p> Wewe huwapa, Wao wanakiokota; Wewe waukunjua mkono wako, Wao wanashiba mema;<p><br/>
<p> Wewe wauficha uso wako, Wao wanafadhaika; Waiondoa pumzi yao, wanakufa, Na kuyarudia mavumbi yao,<p><br/>
<p> Waipeleka roho yako, wanaumbwa, Nawe waufanya upya uso wa nchi.<p><br/>
<p> Utukufu wa Bwana na udumu milele; Bwana na ayafurahie matendo yake.<p><br/>
<p> Aitazama nchi, inatetemeka; Aigusa milima, inatoka moshi.<p><br/>
<p> Nitamwimbia Bwana maadamu ninaishi; Nitamshangilia Mungu wangu nikiwa hai;<p><br/>
<p> Kutafakari kwangu na kuwe kutamu kwake; Mimi nitamfurahia Bwana.<p><br/>
<p> Wenye dhambi waangamizwe katika nchi, Watendao ubaya wasiwepo tena. Ee nafsi yangu, umhimidi Bwana.<p><br/>
<p> Haleluya. Mshukuruni Bwana,liitieni jina ,Wajulisheni watu matendo yake.<p><br/>
<p> Mwimbieni, mwimbieni kwa zaburi, Zitafakarini ajabu zake zote.<p><br/>
<p> Jisifuni kwa jina lake takatifu, Na ufurahi moyo wao wamtafutao Bwana.<p><br/>
<p> Mtakeni Bwana na nguvu zake, Utafuteni uso wake sikuzote.<p><br/>
<p> Zikumbukeni ajabu zake alizozifanya, Miujiza yake na hukumu za kinywa chake.<p><br/>
<p> Enyi wazao wa Ibrahimu, mtumishi wake; Enyi wana wa Yakobo, wateule wake.<p><br/>
<p> Yeye, Bwana, ndiye Mungu wetu; Duniani mwote mna hukumu zake.<p><br/>
<p> Analikumbuka agano lake milele; Neno lile aliloviamuru vizazi elfu.<p><br/>
<p> Agano alilofanya na Ibrahimu, Na uapo wake kwa Isaka.<p><br/>
<p> Alilomthibitishia Yakobo liwe amri, Na Israeli liwe agano la milele.<p><br/>
<p> Akisema, Nitakupa wewe nchi ya Kanaani, Iwe urithi wenu mliopimiwa.<p><br/>
<p> Walipokuwa watu wawezao kuhesabiwa, Naam, watu wachache na wageni ndani yake,<p><br/>
<p> Wakatanga-tanga toka taifa hata taifa, Toka ufalme mmoja hata kwa watu wengine.<p><br/>
<p> Hakumwacha mtu awaonee, Hata wafalme aliwakemea kwa ajili yao.<p><br/>
<p> Akisema, Msiwaguse masihi wangu, Wala msiwadhuru nabii zangu.<p><br/>
<p> Akaiita njaa iijilie nchi, Akakiharibu chakula chote walichokitegemea.<p><br/>
<p> Alimpeleka mtu mbele yao, Yusufu aliuzwa utumwani.<p><br/>
<p> Walimwumiza miguu yake kwa pingu, Akatiwa katika minyororo ya chuma.<p><br/>
<p> Hata wakati wa kuwadia neno lake, Ahadi ya Bwana ilimjaribu.<p><br/>
<p> Mfalme alituma watu akamfungua, Mkuu wa watu akamwachia.<p><br/>
<p> Akamweka kuwa bwana wa nyumba yake, Na mwenye amri juu ya mali zake zote.<p><br/>
<p> Awafunge masheki wake kama apendavyo, Na kuwafundisha wazee wake hekima.<p><br/>
<p> Israeli naye akaingia Misri, Yakobo akawa mgeni katika nchi ya Hamu.<p><br/>
<p> Akawajalia watu wake wazae sana, Akawafanya kuwa hodari kuliko watesi wao.<p><br/>
<p> Akawageuza moyo wawachukie watu wake, Wakawatendea hila watumishi wake.<p><br/>
<p> Akamtuma Musa, mtumishi wake, Na Haruni ambaye amemchagua.<p><br/>
<p> Akaweka mambo ya ishara zake kati yao, Na miujiza katika nchi ya Hamu.<p><br/>
<p> Alituma giza, kukafunga giza, Wala hawakuyaasi maneno yake.<p><br/>
<p> Aliyageuza maji yao yakawa damu, Akawafisha samaki wao.<p><br/>
<p> Nchi yao ilijaa vyura, Vyumbani mwa wafalme wao.<p><br/>
<p> Alisema, kukaja makundi ya mainzi, Na chawa mipakani mwao mwote.<p><br/>
<p> Badala ya mvua aliwapa mvua ya mawe, Na moto wa miali katika nchi yao.<p><br/>
<p> Akaipiga mizabibu yao na mitini yao, Akaivunja miti ya mipaka yao.<p><br/>
<p> Alisema, kukaja nzige, Na tunutu wasiohesabika;<p><br/>
<p> Wakaila miche yote ya nchi yao, Wakayala matunda ya ardhi yao.<p><br/>
<p> Akawapiga wazaliwa wa kwanza katika nchi, Malimbuko ya nguvu zao.<p><br/>
<p> Akawatoa hali wana fedha na dhahabu, Katika kabila zao asiwepo mwenye kukwaa.<p><br/>
<p> Misri ilifurahi walipoondoka, Maana kwa ajili yao hofu imewaangukia.<p><br/>
<p> Alitandaza wingu liwe funiko, Na moto utoe nuru usiku.<p><br/>
<p> Walipotaka akaleta kware, Akawashibisha chakula cha mbinguni.<p><br/>
<p> Akaufunua mwamba, kukabubujika maji, Yakapita pakavuni kama mto.<p><br/>
<p> Maana alilikumbuka neno lake takatifu, Na Ibrahimu, mtumishi wake.<p><br/>
<p> Akawatoa watu wake kwa shangwe, Na wateule wake kwa nyimbo za furaha.<p><br/>
<p> Akawapa nchi za mataifa, wakairithi kazi ya watu;<p><br/>
<p> Ili wazishike amri zake, na kuzitii sheria zake. Haleluya. <p><br/>
<p> Haleluya. Mshukuruni Bwana kwa kuwa ni mwema, Kwa maana fadhili zake ni za milele.<p><br/>
<p> Nani awezaye kuyanena matendo makuu ya Bwana, Kuzihubiri sifa zake zote?<p><br/>
<p> Heri washikao hukumu, Na kutenda haki sikuzote.<p><br/>
<p> Ee Bwana, unikumbuke mimi, Kwa kibali uliyo nayo kwa watu wako. Unijilie kwa wokovu wako,<p><br/>
<p> Ili niuone wema wa wateule wako. Nipate kuifurahia furaha ya taifa lako, Na kujisifu pamoja na watu wako.<p><br/>
<p> Tumetenda dhambi pamoja na baba zetu, Tumetenda maovu, tumefanya ubaya.<p><br/>
<p> Baba zetu katika Misri Hawakufikiri matendo yako ya ajabu; Hawakukumbuka wingi wa fadhili zako; Wakaasi penye bahari, bahari ya Shamu.<p><br/>
<p> Lakini akawaokoa kwa ajili ya jina lake, Ayadhihirishe matendo yake makuu.<p><br/>
<p> Akaikemea bahari ya Shamu ikakauka, Akawaongoza vilindini kana kwamba ni uwanda.<p><br/>
<p> Akawaokoa na mkono wa mtu aliyewachukia, Na kuwakomboa na mkono wa adui zao.<p><br/>
<p> Maji yakawafunika watesi wao, Hakusalia hata mmoja wao.<p><br/>
<p> Ndipo walipoyaamini maneno yake, Waliziimba sifa zake.<p><br/>
<p> Wakayasahau matendo yake kwa haraka, Hawakulingojea shauri lake.<p><br/>
<p> Bali walitamani sana jangwani, Wakamjaribu Mungu nyikani.<p><br/>
<p> Akawapa walichomtaka, Akawakondesha roho zao.<p><br/>
<p> Wakamhusudu Musa matuoni, Na Haruni, mtakatifu wa Bwana.<p><br/>
<p> Nchi ikapasuka ikammeza Dathani, Ikaufunika mkutano wa Abiramu.<p><br/>
<p> Moto ukawaka katika mkutano wao, Miali yake ikawateketeza wabaya.<p><br/>
<p> Walifanya ndama huko Horebu, Wakaisujudia sanamu ya kuyeyuka.<p><br/>
<p> Wakaubadili utukufu wao Kuwa mfano wa ng'ombe mla majani.<p><br/>
<p> Wakamsahau Mungu, mwokozi wao, Aliyetenda makuu katika Misri.<p><br/>
<p> Matendo ya ajabu katika nchi ya Hamu, Mambo ya kutisha penye bahari ya Shamu.<p><br/>
<p> Akasema ya kuwa atawaangamiza Kama Musa, mteule wake, asingalisimama, Mbele zake kama mahali palipobomoka, Ili aigeuze hasira yake asije akawaharibu.<p><br/>
<p> Wakaidharau nchi ile ya kupendeza, Wala hawakuliamini neno lake.<p><br/>
<p> Bali wakanung'unika hemani mwao, Wala hawakuisikiliza sauti ya Bwana.<p><br/>
<p> Ndipo alipowainulia mkono wake, Ya kuwa atawaangamiza jangwani,<p><br/>
<p> Na kuwatawanya wazao wao kati ya mataifa, Na kuwatapanya katika nchi mbali.<p><br/>
<p> Wakajiambatiza na Baal-Peori, Wakazila dhabihu za wafu.<p><br/>
<p> Wakamkasirisha kwa matendo yao; Tauni ikawashambulia.<p><br/>
<p> Ndipo Finehasi akasimama akafanya hukumu; Tauni ikazuiliwa.<p><br/>
<p> Akahesabiwa kuwa ana haki Kizazi baada ya kizazi hata milele.<p><br/>
<p> Wakamghadhibisha penye maji ya Meriba, Hasara ikampata Musa kwa ajili yao,<p><br/>
<p> Kwa sababu waliiasi roho yake, Akasema yasiyofaa kwa midomo yake.<p><br/>
<p> Hawakuwaharibu watu wa nchi Kama Bwana alivyowaambia;<p><br/>
<p> Bali walijichanganya na mataifa, Wakajifunza matendo yao.<p><br/>
<p> Wakazitumikia sanamu zao, Nazo zikawa mtego kwao.<p><br/>
<p> Naam, walitoa wana wao na binti zao Kuwa dhabihu kwa mashetani.<p><br/>
<p> Wakamwaga damu isiyo na hatia, Damu ya wana wao na binti zao, Waliowatoa dhabihu kwa sanamu za Kanaani; Nchi ikatiwa unajisi kwa damu.<p><br/>
<p> Ndivyo walivyotiwa uchafu kwa kazi zao, Wakafanya uasherati kwa matendo yao.<p><br/>
<p> Hasira ya Bwana ikawaka juu ya watu wake, Akauchukia urithi wake.<p><br/>
<p> Akawatia mikononi mwa mataifa, Nao waliowachukia wakawatawala.<p><br/>
<p> Adui zao wakawaonea, Wakatiishwa chini ya mkono wao.<p><br/>
<p> Mara nyingi aliwaponya, Bali walikuwa wakimwasi kwa mashauri yao, Wakadhilika katika uovu wao.<p><br/>
<p> Lakini aliyaangalia mateso yao, Aliposikia kilio chao.<p><br/>
<p> Akawakumbukia agano lake; Akawahurumia kwa wingi wa fadhili zake;<p><br/>
<p> Akawajalia kuhurumiwa Na watu wote waliowateka.<p><br/>
<p> Ee Bwana, Mungu wetu, utuokoe, Utukusanye kwa kututoa katika mataifa, Tulishukuru jina lako takatifu, Tuzifanyie shangwe sifa zako.<p><br/>
<p> Na ahimidiwe Bwana, Mungu wa Israeli, Tangu milele hata milele. Watu wote na waseme, Amina. Haleluya.<p><br/>
<p> Mshukuruni Bwana kwa kuwa ni mwema, Kwa maana fadhili zake ni za milele.<p><br/>
<p> Na waseme hivi waliokombolewa na Bwana, Wale aliowakomboa na mkono wa mtesi.<p><br/>
<p> Akawakusanya kutoka nchi zote, Mashariki na magharibi, kaskazini na kusini.<p><br/>
<p> Walitanga-tanga jangwani katika njia ya nyika; Hawakuona mji wa kukaa.<p><br/>
<p> Waliona njaa, waliona na kiu, Nafsi yao ilikuwa ikizimia ndani yao.<p><br/>
<p> Wakamlilia Bwana katika dhiki zao, Akawaponya na shida zao.<p><br/>
<p> Akawaongoza kwa njia ya kunyoka, Wapate kwenda mpaka mji wa kukaa.<p><br/>
<p> Na wamshukuru Bwana, kwa fadhili zake, Na maajabu yake kwa wanadamu.<p><br/>
<p> Maana hushibisha nafsi yenye shauku, Na nafsi yenye njaa huijaza mema.<p><br/>
<p> Waliokaa katika giza na uvuli wa mauti, Wamefungwa katika taabu na chuma,<p><br/>
<p> Kwa sababu waliyaasi maneno ya Mungu, Wakalidharau shauri lake Aliye juu.<p><br/>
<p> Hata akawadhili moyo kwa taabu, Wakajikwaa wala hakuna msaidizi.<p><br/>
<p> Wakamlilia Bwana katika dhiki zao, Akawaponya na shida zao.<p><br/>
<p> Aliwatoa katika giza na uvuli wa mauti, Akayavunja mafungo yao.<p><br/>
<p> Na wamshukuru Bwana kwa fadhili zake, Na maajabu yake kwa wanadamu.<p><br/>
<p> Maana ameivunja milango ya shaba, Ameyakata mapingo ya chuma.<p><br/>
<p> Wapumbavu, kwa sababu ya ukosaji wao, Na kwa sababu ya maovu yao, hujitesa.<p><br/>
<p> Nafsi zao zachukia kila namna ya chakula, Wameyakaribia malango ya mauti.<p><br/>
<p> Wakamlilia Bwana katika dhiki zao, Akawaponya na shida zao.<p><br/>
<p> Hulituma neno lake, huwaponya, Huwatoa katika maangamizo yao.<p><br/>
<p> Na wamshukuru Bwana kwa fadhili zake, Na maajabu yake kwa wanadamu.<p><br/>
<p> Na wamtolee dhabihu za kushukuru, Na kuyasimulia matendo yake kwa kuimba.<p><br/>
<p> Washukao baharini katika merikebu, Wafanyao kazi yao katika maji mengi,<p><br/>
<p> Hao huziona kazi za Bwana, Na maajabu yake vilindini.<p><br/>
<p> Maana husema, akavumisha upepo wa dhoruba, Ukayainua juu mawimbi yake.<p><br/>
<p> Wapanda mbinguni, watelemka vilindini, Nafsi yao yayeyuka kwa hali mbaya.<p><br/>
<p> Wayumba-yumba, wapepesuka kama mlevi, Akili zao zote zawapotea.<p><br/>
<p> Wakamlilia Bwana katika dhiki zao, Akawaponya na shida zao.<p><br/>
<p> Huituliza dhoruba, ikawa shwari, Mawimbi yake yakanyamaza.<p><br/>
<p> Ndipo walipofurahi kwa kuwa yametulia Naye huwaleta mpaka bandari waliyoitamani.<p><br/>
<p> Na wamshukuru Bwana kwa fadhili zake, Na maajabu yake kwa wanadamu.<p><br/>
<p> Na wamtukuze katika kusanyiko la watu, Na wamhimidi katika baraza ya wazee.<p><br/>
<p> Amegeuza mito ikawa jangwa, Na chemchemi za maji zikawa nchi ya kiu.<p><br/>
<p> Nchi ya matunda mengi ikawa uwanda wa chumvi, Kwa sababu ya ubaya wao walioikaa.<p><br/>
<p> Amegeuza jangwa ikawa ziwa la maji, Na nchi kavu ikawa chemchemi za maji.<p><br/>
<p> Maana amewakalisha huko wenye njaa, Nao wametengeneza mji wa kukaa.<p><br/>
<p> Wakapanda mbegu katika mashamba, Na kutia mizabibu iliyotoa matunda yake.<p><br/>
<p> Naye huwabariki wakaongezeka sana, Wala hayapunguzi makundi yao.<p><br/>
<p> Kisha wakapungua na kudhilika, Kwa kuonewa na mabaya na huzuni.<p><br/>
<p> Akawamwagia wakuu dharau, Na kuwazungusha katika nyika isiyo na njia.<p><br/>
<p> Akamweka mhitaji juu mbali na mateso, Akamfanyia jamaa kama kundi la kondoo.<p><br/>
<p> Wanyofu wa moyo wataona na kufurahi, Na uovu wa kila namna utajifumba kinywa.<p><br/>
<p> Aliye na hekima na ayaangalie hayo; Na wazitafakari fadhili za Bwana.<p><br/>
<p> Ee Mungu, moyo wangu u thabiti, Nitaimba, nitaimba zaburi, Naam, kwa utukufu wangu.<p><br/>
<p> Amka, kinanda na kinubi, Nitaamka alfajiri.<p><br/>
<p> Ee Bwana, nitakushukuru kati ya watu, Nitakuimbia zaburi kati ya mataifa.<p><br/>
<p> Maana fadhili zako ni kubwa hata mbinguni, Na uaminifu wako hata mawinguni.<p><br/>
<p> Ee Mungu, utukuzwe juu ya mbingu, Na juu ya nchi yote uwe utukufu wako.<p><br/>
<p> Ili wapenzi wako waopolewe, Uokoe kwa mkono wako wa kuume, uniitikie.<p><br/>
<p> Mungu amenena kwa utakatifu wake, Nami nitashangilia. Nitaigawanya Shekemu, Nitalipima bonde la Sukothi.<p><br/>
<p> Gileadi ni yangu, na Manase ni yangu, Na Efraimu ni nguvu ya kichwa changu. Yuda ni fimbo yangu ya kifalme,<p><br/>
<p> Moabu ni bakuli langu la kunawia. Nitamtupia Edomu kiatu changu, Na kumpigia Filisti kelele za vita.<p><br/>
<p> Ni nani atakayenipeleka hata mji wenye boma? Ni nani atakayeniongoza hata Edomu?<p><br/>
<p> Ee Mungu, si Wewe uliyetutupa? Wala, Ee Mungu, hutoki na majeshi yetu?<p><br/>
<p> Utuletee msaada juu ya mtesi, Maana wokovu wa binadamu haufai.<p><br/>
<p> Kwa msaada wa Mungu tutatenda makuu, Maana Yeye atawakanyaga watesi wetu.<p><br/>
<p> Ee Mungu wa sifa zangu, usinyamaze,<p><br/>
<p> Kwa maana wamenifumbulia kinywa; Kinywa cha mtu asiye haki, cha hila, Wamesema nami kwa ulimi wa uongo.<p><br/>
<p> Naam, kwa maneno ya chuki wamenizunguka, Wamepigana nami bure.<p><br/>
<p> Badala ya upendo wangu wao hunishitaki, Ijapokuwa naliwaombea.<p><br/>
<p> Wamenichukuza mabaya badala ya mema, Na chuki badala ya upendo wangu.<p><br/>
<p> Uweke mtu mkorofi juu yake, Mshitaki asimame mkono wake wa kuume.<p><br/>
<p> Katika kuhukumiwa ataonekana hana haki, Na sala yake itadhaniwa kuwa ni dhambi.<p><br/>
<p> Siku zake na ziwe chache, Usimamizi wake na atwae mtu mwingine.<p><br/>
<p> Wanawe na wawe yatima, Na mkewe na awe mjane.<p><br/>
<p> Kutanga na watange wanawe na kuomba, Watafute chakula mbali na mahame yao.<p><br/>
<p> Mdai na anase vitu vyote alivyo navyo, Wageni na wateke mapato ya kazi yake.<p><br/>
<p> Asiwe na mtu wa kumfanyia fadhili, Wala mtu wa kuwahurumia yatima wake.<p><br/>
<p> Wazao wake waangamizwe, Jina lao likafutwe katika kizazi cha pili.<p><br/>
<p> Uovu wa baba zake ukumbukwe mbele za Bwana, Na dhambi ya mamaye isifutwe.<p><br/>
<p> Ziwe mbele za Bwana daima, Aliondoe kumbukumbu lao duniani.<p><br/>
<p> Kwa kuwa hakukumbuka kutenda fadhili, Bali alimfukuza mnyonge na mhitaji, Hata akamfisha mtu aliyevunjika moyo,<p><br/>
<p> Naye alipenda kulaani, nako kukampata. Hakupendezwa na kubariki, kukawa mbali naye,<p><br/>
<p> Alijivika laana kana kwamba ni vazi lake. Ikamwingilia moyoni kama maji, Na kama mafuta mifupani mwake.<p><br/>
<p> Na iwe kwake kama vazi ajivikalo, Na kama mshipi ajifungao daima.<p><br/>
<p> Ndiyo malipo ya washitaki wangu toka kwa Bwana, Na ya hao wanaoisingizia nafsi yangu mabaya.<p><br/>
<p> Na Wewe, MUNGU, Bwana, unitendee kwa ajili ya jina lako, Kwa kuwa fadhili zako ni njema uniokoe.<p><br/>
<p> Kwa maana mimi ni mnyonge na mhitaji, Na moyo wangu umejeruhi ndani yangu.<p><br/>
<p> Ninapita kama kivuli kianzacho kutoweka, Ninapeperushwa kama nzige.<p><br/>
<p> Magoti yangu yamedhoofu kwa kufunga, Na mwili wangu umekonda kwa kukosa mafuta.<p><br/>
<p> Nami nalikuwa laumu kwao, Wanionapo hutikisa vichwa vyao.<p><br/>
<p> Ee Bwana, Mungu wangu, unisaidie, Uniokoe sawasawa na fadhili zako.<p><br/>
<p> Nao wakajue ya kuwa ndio mkono wako; Wewe, Bwana, umeyafanya hayo.<p><br/>
<p> Wao walaani, bali Wewe utabariki, Wameondoka wao wakaaibishwa, Bali mtumishi wako atafurahi.<p><br/>
<p> Washitaki wangu watavikwa fedheha, Watajivika aibu yao kama joho.<p><br/>
<p> Nitamshukuru Bwana kwa kinywa changu, Naam, nitamsifu katikati ya mkutano.<p><br/>
<p> Maana atasimama mkono wa kuume wa mhitaji Amwokoe na wanaoihukumu nafsi yake.<p><br/>
<p> Neno la Bwana kwa Bwana wangu, Uketi mkono wangu wa kuume, Hata niwafanyapo adui zako Kuwa chini ya miguu yako.<p><br/>
<p> Bwana atainyosha toka Sayuni Fimbo ya nguvu zako. Uwe na enzi kati ya adui zako;<p><br/>
<p> Watu wako wanajitoa kwa hiari, Siku ya uwezo wako; Kwa uzuri wa utakatifu, Tokea tumbo la asubuhi, Unao umande wa ujana wako.<p><br/>
<p> Bwana ameapa, Wala hataghairi, Ndiwe kuhani hata milele, Kwa mfano wa Melkizedeki.<p><br/>
<p> Bwana yu mkono wako wa kuume; Ataseta wafalme, Siku ya ghadhabu yake.<p><br/>
<p> Atahukumu kati ya mataifa, Ataijaza nchi mizoga; Ataseta kichwa katika nchi nyingi.<p><br/>
<p> Atakunywa maji ya mto njiani; Kwa hiyo atakiinua kichwa chake.<p><br/>
<p> Haleluya Nitamshukuru Bwana kwa moyo wangu wote,Barazani pa wanyofu wa moyo na katika mkutano.<p><br/>
<p> Matendo ya Bwana ni makuu, Yafikiriwa sana na wapendezwao nayo.<p><br/>
<p> Kazi yake ni heshima na adhama, Na haki yake yakaa milele.<p><br/>
<p> Amefanya ukumbusho wa matendo yake ya ajabu; Bwana ni mwenye fadhili na rehema.<p><br/>
<p> Amewapa wamchao chakula; Atalikumbuka agano lake milele.<p><br/>
<p> Amewajulisha watu wake uwezo wa matendo yake, Kwa kuwapa urithi wa mataifa.<p><br/>
<p> Matendo ya mikono yake ni kweli na hukumu, Maagizo yake yote ni amini,<p><br/>
<p> Yamethibitika milele na milele, Yamefanywa katika kweli na adili.<p><br/>
<p> Amewapelekea watu wake ukombozi, Ameamuru agano lake liwe la milele, Jina lake ni takatifu la kuogopwa.<p><br/>
<p> Kumcha Bwana ndio mwanzo wa hekima, Wote wafanyao hayo wana akili njema, Sifa zake zakaa milele.<p><br/>
<p> Haleluya. Heri mtu yule amchaye Bwana, Apendezwaye sana na maagizo yake.<p><br/>
<p> Wazao wake watakuwa hodari duniani; Kizazi cha wenye adili kitabarikiwa.<p><br/>
<p> Nyumbani mwake mna utajiri na mali, Na haki yake yakaa milele.<p><br/>
<p> Nuru huwazukia wenye adili gizani; Ana fadhili na huruma na haki.<p><br/>
<p> Heri atendaye fadhili na kukopesha; Atengenezaye mambo yake kwa haki.<p><br/>
<p> Kwa maana hataondoshwa kamwe; Mwenye haki atakumbukwa milele.<p><br/>
<p> Hataogopa habari mbaya; Moyo wake u imara ukimtumaini Bwana.<p><br/>
<p> Moyo wake umethibitika hataogopa, Hata awaone watesi wake wameshindwa.<p><br/>
<p> Amekirimu, na kuwapa maskini, Haki yake yakaa milele, Pembe yake itatukuzwa kwa utukufu.<p><br/>
<p> Asiye haki ataona na kusikitika, Atasaga meno yake na kuyeyuka, Tamaa ya wasio haki itapotea.<p><br/>
<p> Haleluya. Enyi watumishi wa Bwana, sifuni, Lisifuni jina la Bwana.<p><br/>
<p> Jina la Bwana lihimidiwe Tangu leo na hata milele.<p><br/>
<p> Toka maawio ya jua hata machweo yake Jina la Bwana husifiwa.<p><br/>
<p> Bwana ni mkuu juu ya mataifa yote, Na utukufu wake ni juu ya mbingu.<p><br/>
<p> Ni nani aliye mfano wa Bwana, Mungu wetu aketiye juu;<p><br/>
<p> Anyenyekeaye kutazama, Mbinguni na duniani?<p><br/>
<p> Humwinua mnyonge kutoka mavumbini, Na kumpandisha maskini kutoka jaani.<p><br/>
<p> Amketishe pamoja na wakuu, Pamoja na wakuu wa watu wake.<p><br/>
<p> Huweka nyumbani mwanamke aliye tasa, Awe mama ya watoto mwenye furaha.<p><br/>
<p> Haleluya. Israeli alipotoka Misri, Na Yakobo katika watu wa lugha ya kigeni.<p><br/>
<p> Yuda ilikuwa patakatifu pake, Israeli milki yake.<p><br/>
<p> Bahari iliona ikakimbia, Yordani ilirudishwa nyuma.<p><br/>
<p> Milima iliruka kama kondoo waume, Vilima kama wana-kondoo.<p><br/>
<p> Ee bahari, una nini, ukimbie? Yordani, urudi nyuma?<p><br/>
<p> Enyi milima, mruke kama kondoo waume? Enyi vilima, kama wana-kondoo?<p><br/>
<p> Tetemeka, Ee nchi, mbele za uso wa Bwana, Mbele za uso wa Mungu wa Yakobo.<p><br/>
<p> Augeuza mwamba kuwa ziwa la maji, Jiwe gumu kuwa chemchemi.<p><br/>
<p> Ee Bwana, kutukuza usitutukuze sisi, Bali ulitukuze jina lako, Kwa ajili ya fadhili zako, Kwa ajili ya uaminifu wako.<p><br/>
<p> Kwa nini mataifa kusema, Yuko wapi Mungu wao?<p><br/>
<p> Lakini Mungu wetu yuko mbinguni, Alitakalo lote amelitenda.<p><br/>
<p> Sanamu zao ni fedha na dhahabu, Kazi ya mikono ya wanadamu.<p><br/>
<p> Zina vinywa lakini hazisemi, Zina macho lakini hazioni,<p><br/>
<p> Zina masikio lakini hazisikii, Zina pua lakini hazisikii harufu,<p><br/>
<p> Mikono lakini hazishiki, miguu lakini haziendi, Wala hazitoi sauti kwa koo zake.<p><br/>
<p> Wazifanyao watafanana nazo, Kila mmoja anayezitumainia.<p><br/>
<p> Enyi Israeli, mtumainini Bwana; Yeye ni msaada wao na ngao yao.<p><br/>
<p> Enyi mlango wa Haruni, mtumainini Bwana; Yeye ni msaada wao na ngao yao.<p><br/>
<p> Enyi mmchao Bwana, mtumainini Bwana; Yeye ni msaada wao na ngao yao.<p><br/>
<p> Bwana ametukumbuka, Naye atatubariki sisi. Ataubariki mlango wa Israeli, Ataubariki mlango wa Haruni,<p><br/>
<p> Atawabariki wamchao Bwana, Wadogo kwa wakubwa.<p><br/>
<p> Bwana na awaongeze ninyi, Ninyi na watoto wenu.<p><br/>
<p> Na mbarikiwe ninyi na Bwana, Aliyezifanya mbingu na nchi.<p><br/>
<p> Mbingu ni mbingu za Bwana, Bali nchi amewapa wanadamu.<p><br/>
<p> Sio wafu wamsifuo Bwana, Wala wo wote washukao kwenye kimya;<p><br/>
<p> Bali sisi tutamhimidi Bwana, Tangu leo na hata milele. <p><br/>
<p> Haleluya. Nampenda Bwana kwa kuwa anaisikiliza Sauti yangu na dua zangu.<p><br/>
<p> Kwa maana amenitegea sikio lake, Kwa hiyo nitamwita siku zangu zote.<p><br/>
<p> Kamba za mauti zilinizunguka, Shida za kuzimu zilinipata. Naliona taabu na huzuni;<p><br/>
<p> Nikaliitia jina la Bwana. Ee Bwana, nakuomba sana, Uniokoe nafsi yangu.<p><br/>
<p> Bwana ni mwenye neema na haki, Naam, Mungu wetu ni mwenye rehema.<p><br/>
<p> Bwana huwalinda wasio na hila; Nalidhilika, akaniokoa.<p><br/>
<p> Ee nafsi yangu, urudi rahani mwako, Kwa kuwa Bwana amekutendea ukarimu.<p><br/>
<p> Maana umeniponya nafsi yangu na mauti, Macho yangu na machozi, Na miguu yangu na kuanguka.<p><br/>
<p> Nitaenenda mbele za Bwana Katika nchi za walio hai.<p><br/>
<p> Naliamini, kwa maana nitasema, Mimi naliteswa sana.<p><br/>
<p> Mimi nalisema kwa haraka yangu, Wanadamu wote ni waongo.<p><br/>
<p> Nimrudishie Bwana nini Kwa ukarimu wake wote alionitendea?<p><br/>
<p> Nitakipokea kikombe cha wokovu; Na kulitangaza jina la Bwana;<p><br/>
<p> Nitaziondoa nadhiri zangu kwa Bwana, Naam, mbele ya watu wake wote.<p><br/>
<p> Ina thamani machoni pa Bwana Mauti ya wacha Mungu wake.<p><br/>
<p> Ee Bwana, hakika mimi ni mtumishi wako, Mtumishi wako, mwana wa mjakazi wako, Umevifungua vifungo vyangu.<p><br/>
<p> Nitakutolea dhabihu ya kushukuru; Na kulitangaza jina la Bwana;<p><br/>
<p> Nitaziondoa nadhiri zangu kwa Bwana, Naam, mbele ya watu wake wote.<p><br/>
<p> Katika nyua za nyumba ya Bwana, Ndani yako, Ee Yerusalemu.<p><br/>
<p> Haleluya. Enyi mataifa yote, msifuni Bwana, Enyi watu wote, mhimidini.<p><br/>
<p> Maana fadhili zake kwetu sisi ni kuu, Na uaminifu wa Bwana ni wa milele.<p><br/>
<p> Haleluya. Mshukuruni Bwana kwa kuwa ni mwema, Kwa maana fadhili zake ni za milele.<p><br/>
<p> Israeli na aseme sasa, Ya kwamba fadhili zake ni za milele.<p><br/>
<p> Mlango wa Haruni na waseme sasa, Ya kwamba fadhili zake ni za milele.<p><br/>
<p> Wamchao Bwana na waseme sasa, Ya kwamba fadhili zake ni za milele.<p><br/>
<p> Katika shida yangu nalimwita Bwana; Bwana akanijibu akaniweka panapo nafasi.<p><br/>
<p> Bwana yuko upande wangu, sitaogopa; Mwanadamu atanitenda nini?<p><br/>
<p> Bwana yuko upande wangu, msaidizi wangu, Kwa hiyo nitawaona wanaonichukia wameshindwa.<p><br/>
<p> Ni heri kumkimbilia Bwana Kuliko kuwatumainia wanadamu.<p><br/>
<p> Ni heri kumkimbilia Bwana. Kuliko kuwatumainia wakuu.<p><br/>
<p> Mataifa yote walinizunguka; Kwa jina la Bwana naliwakatilia mbali.<p><br/>
<p> Walinizunguka, naam, walinizunguka; Kwa jina la Bwana naliwakatilia mbali.<p><br/>
<p> Walinizunguka kama nyuki, Walizimika kama moto wa miibani; Kwa jina la Bwana naliwakatilia mbali.<p><br/>
<p> Ulinisukuma sana ili nianguke; Lakini Bwana akanisaidia.<p><br/>
<p> Bwana ni nguvu zangu na wimbo wangu, Naye amekuwa wokovu wangu.<p><br/>
<p> Sauti ya furaha na wokovu Imo hemani mwao wenye haki; Mkono wa kuume wa Bwana hutenda makuu.<p><br/>
<p> Mkono wa kuume wa Bwana umetukuzwa; Mkono wa kuume wa Bwana hutenda makuu.<p><br/>
<p> Sitakufa bali nitaishi, Nami nitayasimulia matendo ya Bwana.<p><br/>
<p> Bwana ameniadhibu sana, Lakini hakuniacha nife.<p><br/>
<p> Nifungulieni malango ya haki, Nitaingia na kumshukuru Bwana.<p><br/>
<p> Lango hili ni la Bwana, Wenye haki ndio watakaoliingia.<p><br/>
<p> Nitakushukuru kwa maana umenijibu, Nawe umekuwa wokovu wangu.<p><br/>
<p> Jiwe walilolikataa waashi Limekuwa jiwe kuu la pembeni.<p><br/>
<p> Neno hili limetoka kwa Bwana, Nalo ni ajabu machoni petu.<p><br/>
<p> Siku hii ndiyo aliyoifanya Bwana, Tutashangilia na kuifurahia.<p><br/>
<p> Ee Bwana, utuokoe, twakusihi; Ee Bwana, utufanikishe, twakusihi.<p><br/>
<p> Na abarikiwe yeye ajaye kwa jina la Bwana; Tumewabarikia toka nyumbani mwa Bwana.<p><br/>
<p> Bwana ndiye aliye Mungu, Naye ndiye aliyetupa nuru. Ifungeni dhabihu kwa kamba Pembeni mwa madhabahu.<p><br/>
<p> Ndiwe Mungu wangu, nami nitakushukuru, Ndiwe Mungu wangu, nami nitakutukuza.<p><br/>
<p> Mshukuruni Bwana kwa kuwa ni mwema, Kwa maana fadhili zake ni za milele.<p><br/>
<p> Heri walio kamili njia zao, Waendao katika sheria ya Bwana.<p><br/>
<p> Heri wazitiio shuhuda zake, Wamtafutao kwa moyo wote.<p><br/>
<p> Naam, hawakutenda ubatili, Wamekwenda katika njia zake.<p><br/>
<p> Wewe umetuamuru mausia yako, Ili sisi tuyatii sana.<p><br/>
<p> Ningependa njia zangu ziwe thabiti, Nizitii amri zako.<p><br/>
<p> Ndipo mimi sitaaibika, Nikiyaangalia maagizo yako yote.<p><br/>
<p> Nitakushukuru kwa unyofu wa moyo, Nikiisha kujifunza hukumu za haki yako<p><br/>
<p> Nitazitii amri zako, Usiniache kabisa<p><br/>
<p> Jinsi gani kijana aisafishe njia yake? Kwa kutii, akilifuata neno lako.<p><br/>
<p> Kwa moyo wangu wote nimekutafuta, Usiniache nipotee mbali na maagizo yako.<p><br/>
<p> Moyoni mwangu nimeliweka neno lako, Nisije nikakutenda dhambi.<p><br/>
<p> Ee Bwana, umehimidiwa, Unifundishe amri zako.<p><br/>
<p> Kwa midomo yangu nimezisimulia Hukumu zote za kinywa chako.<p><br/>
<p> Nimeifurahia njia ya shuhuda zako Kana kwamba ni mali mengi.<p><br/>
<p> Nitayatafakari mausia yako, Nami nitaziangalia njia zako.<p><br/>
<p> Nitajifurahisha sana kwa amri zako, Sitalisahau neno lako.<p><br/>
<p> Umtendee mtumishi wako ukarimu, Nipate kuishi, nami nitalitii neno lako.<p><br/>
<p> Unifumbue macho yangu niyatazame Maajabu yatokayo katika sheria yako.<p><br/>
<p> Mimi ni mgeni katika nchi, Usinifiche maagizo yako.<p><br/>
<p> Roho yangu imepondeka kwa kutamani Hukumu zako kila wakati.<p><br/>
<p> Umewakemea wenye kiburi, Wamelaaniwa waendao mbali na maagizo yako.<p><br/>
<p> Uniondolee laumu na dharau, Kwa maana nimezishika shuhuda zako.<p><br/>
<p> Wakuu nao waliketi wakaninena, Lakini mtumishi wako atazitafakari amri zako.<p><br/>
<p> Shuhuda zako nazo ndizo furaha yangu, Na washauri wangu.<p><br/>
<p> Nafsi yangu imeambatana na mavumbi, Unihuishe sawasawa na neno lako.<p><br/>
<p> Nalizisimulia njia zangu ukanijibu, Unifundishe amri zako.<p><br/>
<p> Unifahamishe njia ya mausia yako, Nami nitayatafakari maajabu yako.<p><br/>
<p> Nafsi yangu imeyeyuka kwa uzito, Unitie nguvu sawasawa na neno lako.<p><br/>
<p> Uniondolee njia ya uongo, Unineemeshe kwa sheria yako.<p><br/>
<p> Nimeichagua njia ya uaminifu, Na kuziweka hukumu zako mbele yangu.<p><br/>
<p> Nimeambatana na shuhuda zako, Ee Bwana, usiniaibishe.<p><br/>
<p> Nitakwenda mbio katika njia ya maagizo yako, Utakaponikunjua moyo wangu.<p><br/>
<p> Ee Bwana, unifundishe njia ya amri zako, Nami nitaishika hata mwisho.<p><br/>
<p> Unifahamishe nami nitaishika sheria yako, Naam, nitaitii kwa moyo wangu wote.<p><br/>
<p> Uniendeshe katika mapito ya maagizo yako, Kwa maana nimependezwa nayo.<p><br/>
<p> Unielekeze moyo wangu na shuhuda zako, Wala usiielekee tamaa.<p><br/>
<p> Unigeuze macho yangu nisitazame visivyofaa, Unihuishe katika njia yako.<p><br/>
<p> Umthibitishie mtumishi wako ahadi yako, Inayohusu kicho chako.<p><br/>
<p> Uniondolee laumu niiogopayo, Maana hukumu zako ni njema.<p><br/>
<p> Tazama, nimeyatamani mausia yako, Unihuishe kwa haki yako.<p><br/>
<p> Ee Bwana, fadhili zako zinifikie na mimi, Naam, wokovu wako sawasawa na ahadi yako.<p><br/>
<p> Nami nitamjibu neno anilaumuye, Kwa maana nalitumainia neno lako.<p><br/>
<p> Usiliondoe neno la kweli kinywani mwangu kamwe, Maana nimezingojea hukumu zako.<p><br/>
<p> Nami nitaitii sheria yako daima, Naam, milele na milele.<p><br/>
<p> Nami nitakwenda panapo nafasi, Kwa kuwa nimejifunza mausia yako.<p><br/>
<p> Nitazinena shuhuda zako mbele ya wafalme, Wala sitaona aibu.<p><br/>
<p> Nami nitajifurahisha sana kwa maagizo yako, Ambayo nimeyapenda.<p><br/>
<p> Na mikono yangu nitayainulia maagizo yako niliyoyapenda, Nami nitazitafakari amri zako.<p><br/>
<p> Likumbuke neno ulilomwambia mtumishi wako, Kwa sababu umenitumainisha.<p><br/>
<p> Hii ndiyo faraja yangu katika taabu yangu, Ya kwamba ahadi yako imenihuisha.<p><br/>
<p> Wenye kiburi wamenidharau mno, Sikujiepusha na sheria zako.<p><br/>
<p> Nimezikumbuka hukumu zako za kale, Ee Bwana, nikajifariji.<p><br/>
<p> Ghadhabu imenishika kwa sababu ya wasio haki, Waiachao sheria yako.<p><br/>
<p> Amri zako zimekuwa nyimbo zangu, Katika nyumba ya ugeni wangu.<p><br/>
<p> Wakati wa usiku nimelikumbuka jina lako, Ee Bwana, nikaitii sheria yako.<p><br/>
<p> Hayo ndiyo niliyokuwa nayo, Kwa sababu nimeyashika mausia yako.<p><br/>
<p> Bwana ndiye aliye fungu langu, Nimesema kwamba nitayatii maneno yake.<p><br/>
<p> Nimekuomba radhi kwa moyo wangu wote, Unifadhili sawasawa na ahadi yako.<p><br/>
<p> Nalizitafakari njia zangu, Na miguu yangu nalizielekezea shuhuda zako.<p><br/>
<p> Nalifanya haraka wala sikukawia, Kuyatii maagizo yako.<p><br/>
<p> Kamba za wasio haki zimenifunga, Sikuisahau sheria yako.<p><br/>
<p> Katikati ya usiku nitaamka nikushukuru, Kwa sababu ya hukumu zako za haki.<p><br/>
<p> Mimi ni mwenzao watu wote wakuchao, Na wale wayatiio mausia yako.<p><br/>
<p> Bwana, dunia imejaa fadhili zako, Unifundishe amri zako.<p><br/>
<p> Umemtendea mema mtumishi wako, Ee Bwana, sawasawa na neno lako.<p><br/>
<p> Unifundishe akili na maarifa, Maana nimeyaamini maagizo yako.<p><br/>
<p> Kabla sijateswa mimi nalipotea, Lakini sasa nimelitii neno lako.<p><br/>
<p> Wewe U mwema na mtenda mema, Unifundishe amri zako.<p><br/>
<p> Wenye kiburi wamenizulia uongo, Kwa moyo wangu wote nitayashika mausia yako.<p><br/>
<p> Mioyo yao imenenepa kama shahamu, Mimi nimeifurahia sheria yako.<p><br/>
<p> Ilikuwa vema kwangu kuwa naliteswa, Nipate kujifunza amri zako.<p><br/>
<p> Sheria ya kinywa chako ni njema kwangu, Kuliko maelfu ya dhahabu na fedha.<p><br/>
<p> Mikono yako ilinifanya ikanitengeneza, Unifahamishe nikajifunze maagizo yako.<p><br/>
<p> Wakuchao na wanione na kufurahi, Kwa sababu nimelingojea neno lako.<p><br/>
<p> Najua ya kuwa hukumu zako ni za haki, Ee Bwana, na kwa uaminifu umenitesa.<p><br/>
<p> Nakuomba, fadhili zako ziwe faraja kwangu, Sawasawa na ahadi yako kwa mtumishi wako.<p><br/>
<p> Rehema zako zinijie nipate kuishi, Maana sheria yako ni furaha yangu.<p><br/>
<p> Wenye kiburi waaibike, maana wamenidhulumu kwa uongo, Mimi nitayatafakari mausia yako.<p><br/>
<p> Wakuchao na wanirudie, Nao watazijua shuhuda zako.<p><br/>
<p> Moyo wangu na uwe mkamilifu katika amri zako, Nisije mimi nikaaibika.<p><br/>
<p> Nafsi yangu imefifia kwa kuutamani wokovu wako, Nimelingojea neno lako.<p><br/>
<p> Macho yangu yamefifia kwa kuitazamia ahadi yako, Nisemapo, Lini utakaponifariji?<p><br/>
<p> Maana nimekuwa kama kiriba katika moshi, Sikuzisahau amri zako.<p><br/>
<p> Siku za mtumishi wako ni ngapi, Lini utakapowahukumu wale wanaonifuatia?<p><br/>
<p> Wenye kiburi wamenichimbia mashimo, Ambao hawaifuati sheria yako.<p><br/>
<p> Maagizo yako yote ni amini, Wananifuatia bure, unisaidie.<p><br/>
<p> Walikuwa karibu na kunikomesha katika nchi, Lakini sikuyaacha mausia yako.<p><br/>
<p> Unihuishe kwa fadhili zako, Nami nitazishika shuhuda za kinywa chako.<p><br/>
<p> Ee Bwana, neno lako lasimama Imara mbinguni hata milele.<p><br/>
<p> Uaminifu wako upo kizazi baada ya kizazi, Umeiweka nchi, nayo inakaa.<p><br/>
<p> Kwa hukumu zako vimesimama imara hata leo, Maana vitu vyote ni watumishi wako.<p><br/>
<p> Kama sheria yako isingalikuwa furaha yangu, Hapo ningalipotea katika taabu zangu.<p><br/>
<p> Hata milele sitayasahau maagizo yako, Maana kwa hayo umenihuisha.<p><br/>
<p> Mimi ni wako, uniokoe, Kwa maana nimejifunza mausia yako.<p><br/>
<p> Wasio haki wameniotea ili kunipoteza, Nitazitafakari shuhuda zako.<p><br/>
<p> Nimeona ukamilifu wote kuwa na mwisho, Bali agizo lako ni pana mno.<p><br/>
<p> Sheria yako naipenda mno ajabu, Ndiyo kutafakari kwangu mchana kutwa.<p><br/>
<p> Maagizo yako hunitia hekima kuliko adui zangu, Kwa maana ninayo sikuzote.<p><br/>
<p> Ninazo akili kuliko wakufunzi wangu wote, Maana shuhuda zako ndizo nizifikirizo.<p><br/>
<p> Ninao ufahamu kuliko wazee, Kwa kuwa nimeyashika mausia yako.<p><br/>
<p> Nimeiepusha miguu yangu na kila njia mbaya, Ili nilitii neno lako.<p><br/>
<p> Sikujiepusha na hukumu zako, Maana Wewe mwenyewe umenifundisha.<p><br/>
<p> Mausia yako ni matamu sana kwangu, Kupita asali kinywani mwangu.<p><br/>
<p> Kwa mausia yako najipatia ufahamu, Ndiyo maana naichukia kila njia ya uongo.<p><br/>
<p> Neno lako ni taa ya miguu yangu, Na mwanga wa njia yangu.<p><br/>
<p> Nimeapa nami nitaifikiliza, Kuzishika hukumu za haki yako.<p><br/>
<p> Nimeteswa mno; Ee Bwana, unihuishe sawasawa na neno lako.<p><br/>
<p> Ee Bwana, uziridhie sadaka za kinywa changu, Na kunifundisha hukumu zako.<p><br/>
<p> Nafsi yangu imo mkononi mwangu daima, Lakini sheria yako sikuisahau.<p><br/>
<p> Watendao uovu wamenitegea mtego, Lakini sikuikosa njia ya mausia yako.<p><br/>
<p> Shuhuda zako nimezifanya urithi wa milele, Maana ndizo changamko la moyo wangu.<p><br/>
<p> Nimeuelekeza moyo wangu nizitende amri zako, Daima, naam, hata milele.<p><br/>
<p> Watu wa kusita-sita nawachukia, Lakini sheria yako naipenda.<p><br/>
<p> Ndiwe sitara yangu na ngao yangu, Neno lako nimelingojea.<p><br/>
<p> Enyi watenda mabaya, ondokeni kwangu, Niyashike maagizo ya Mungu wangu.<p><br/>
<p> Unitegemeze sawasawa na ahadi yako, nikaishi, Wala usiniache niyaaibikie matumaini yangu.<p><br/>
<p> Unisaidie nami nitakuwa salama, Nami nitaziangalia amri zako daima.<p><br/>
<p> Umewakataa wote wazikosao amri zako, Kwa maana hila zao ni uongo.<p><br/>
<p> Wabaya wa nchi pia umewaondoa kama takataka, Ndiyo maana nimezipenda shuhuda zako.<p><br/>
<p> Mwili wangu unatetemeka kwa kukucha Wewe, Nami ninaziogopa hukumu zako.<p><br/>
<p> Nimefanya hukumu na haki, Usiniache mikononi mwao wanaonionea.<p><br/>
<p> Uwe mdhamini wa mtumishi wako, apate mema, Wenye kiburi wasinionee.<p><br/>
<p> Macho yangu yamefifia kwa kuutamani wokovu wako, Na ahadi ya haki yako.<p><br/>
<p> Kama zilivyo rehema zako umtendee mtumishi wako, Na amri zako unifundishe.<p><br/>
<p> Mimi ni mtumishi wako, unifahamishe, Nipate kuzijua shuhuda zako.<p><br/>
<p> Wakati umewadia Bwana atende kazi; Kwa kuwa wameitangua sheria yako.<p><br/>
<p> Ndiyo maana nimeyapenda maagizo yako, Kuliko dhahabu, naam, dhahabu iliyo safi.<p><br/>
<p> Maana nayaona mausia yako yote kuwa ya adili, Kila njia ya uongo naichukia.<p><br/>
<p> Shuhuda zako ni za ajabu, Ndiyo maana roho yangu imezishika.<p><br/>
<p> Kufafanusha maneno yako kwatia nuru, Na kumfahamisha mjinga.<p><br/>
<p> Nalifunua kinywa changu nikatweta, Maana naliyatamani maagizo yako.<p><br/>
<p> Unigeukie, unirehemu mimi, Kama iwahusuvyo walipendao jina lako.<p><br/>
<p> Uzielekeze hatua zangu kwa neno lako, Uovu usije ukanimiliki.<p><br/>
<p> Unikomboe na dhuluma ya mwanadamu, Nipate kuyashika mausia yako.<p><br/>
<p> Umwangazie mtumishi wako uso wako, Na kunifundisha amri zako.<p><br/>
<p> Macho yangu yachuruzika mito ya maji, Kwa sababu hawaitii sheria yako.<p><br/>
<p> Ee Bwana, Wewe ndiwe mwenye haki, Na hukumu zako ni za adili.<p><br/>
<p> Umeziagiza shuhuda zako kwa haki, Na kwa uaminifu mwingi.<p><br/>
<p> Juhudi yangu imeniangamiza, Maana watesi wangu wameyasahau maneno yako.<p><br/>
<p> Neno lako limesafika sana, Kwa hiyo mtumishi wako amelipenda.<p><br/>
<p> Mimi ni mdogo, nadharauliwa, Lakini siyasahau mausia yako.<p><br/>
<p> Haki yako ni haki ya milele, Na sheria yako ni kweli.<p><br/>
<p> Taabu na dhiki zimenipata, Maagizo yako ni furaha yangu.<p><br/>
<p> Haki ya shuhuda zako ni ya milele, Unifahamishe, nami nitaishi.<p><br/>
<p> Nimeita kwa moyo wangu wote; Ee Bwana, uitike; Nitazishika amri zako.<p><br/>
<p> Nimekuita Wewe, uniokoe, Nami nitazishika shuhuda zako.<p><br/>
<p> Kutangulia mapambazuko naliomba msaada, Naliyangojea maneno yako kwa tumaini.<p><br/>
<p> Macho yangu yalitangulia makesha ya usiku, Ili kuitafakari ahadi yako.<p><br/>
<p> Uisikie sauti yangu sawasawa na fadhili zako, Ee Bwana, unihuishe sawasawa na hukumu yako.<p><br/>
<p> Wanakaribia wanaonifuatia kwa chuki, Wamekwenda mbali na sheria yako.<p><br/>
<p> Ee Bwana, Wewe U karibu, Na maagizo yako yote ni kweli.<p><br/>
<p> Tokea zamani nimejua kwa shuhuda zako, Ya kuwa umeziweka zikae milele.<p><br/>
<p> Uyaangalie mateso yangu, uniokoe, Maana sikuisahau sheria yako.<p><br/>
<p> Unitetee na kunikomboa, Unihuishe sawasawa na ahadi yako.<p><br/>
<p> Wokovu u mbali na wasio haki, Kwa maana hawajifunzi amri zako.<p><br/>
<p> Ee Bwana, rehema zako ni nyingi, Unihuishe sawasawa na hukumu zako.<p><br/>
<p> Wanaonifuatia na watesi wangu ni wengi, Lakini sikujiepusha na shuhuda zako.<p><br/>
<p> Nimewaona watendao uhaini nikachukizwa, Kwa sababu hawakulitii neno lako.<p><br/>
<p> Uangalie niyapendavyo mausia yako, Ee Bwana, unihuishe sawasawa na fadhili zako.<p><br/>
<p> Jumla ya neno lako ni kweli, Na kila hukumu ya haki yako ni ya milele.<p><br/>
<p> Wakuu wameniudhi bure, Ila moyo wangu unayahofia maneno yako.<p><br/>
<p> Naifurahia ahadi yako, Kama apataye mateka mengi.<p><br/>
<p> Nimeuchukia uongo, umenikirihi, Sheria yako nimeipenda.<p><br/>
<p> Mara saba kila siku nakusifu, Kwa sababu ya hukumu za haki yako.<p><br/>
<p> Wana amani nyingi waipendao sheria yako, Wala hawana la kuwakwaza.<p><br/>
<p> Ee Bwana, nimeungojea wokovu wako, Na maagizo yako nimeyatenda.<p><br/>
<p> Nafsi yangu imezishika shuhuda zako, Nami nazipenda mno.<p><br/>
<p> Nimeyashika mausia yako na shuhuda zako, Maana njia zangu zote zi mbele zako.<p><br/>
<p> Ee Bwana, kilio changu na kikukaribie, Unifahamishe sawasawa na neno lako.<p><br/>
<p> Dua yangu na ifike mbele zako, Uniponye sawasawa na ahadi yako.<p><br/>
<p> Midomo yangu na itoe sifa, Kwa kuwa unanifundisha mausia yako.<p><br/>
<p> Ulimi wangu na uiimbe ahadi yako, Maana maagizo yako yote ni ya haki.<p><br/>
<p> Mkono wako na uwe tayari kunisaidia, Maana nimeyachagua mausia yako.<p><br/>
<p> Ee Bwana, nimeutamani wokovu wako, Na sheria yako ndiyo furaha yangu.<p><br/>
<p> Nafsi yangu na iishi, ipate kukusifu, Na hukumu zako zinisaidie.<p><br/>
<p> Nimetanga-tanga kama kondoo aliyepotea; Umtafute mtumishi wako; Kwa maana sikuyasahau maagizo yako. <p><br/>
<p> Katika shida yangu nalimlilia Bwana Naye akaniitikia.<p><br/>
<p> Ee Bwana, uiponye nafsi yangu Na midomo ya uongo na ulimi wa hila.<p><br/>
<p> Akupe nini, akuzidishie nini, Ewe ulimi wenye hila?<p><br/>
<p> Mishale ya mtu hodari iliyochongoka, Pamoja na makaa ya mretemu.<p><br/>
<p> Ole wangu mimi! Kwa kuwa nimekaa katika Mesheki; Na kufanya maskani yangu Katikati ya hema za Kedari.<p><br/>
<p> Nafsi yangu imekaa siku nyingi, Pamoja naye aichukiaye amani.<p><br/>
<p> Mimi ni wa amani; Bali ninenapo, wao huelekea vita.<p><br/>
<p> Nitayainua macho yangu niitazame milima, Msaada wangu utatoka wapi?<p><br/>
<p> Msaada wangu u katika Bwana, Aliyezifanya mbingu na nchi.<p><br/>
<p> Asiuache mguu wako usogezwe; Asisinzie akulindaye;<p><br/>
<p> Naam, hatasinzia wala hatalala usingizi, Yeye aliye mlinzi wa Israeli.<p><br/>
<p> Bwana ndiye mlinzi wako; Bwana ni uvuli mkono wako wa kuume.<p><br/>
<p> Jua halitakupiga mchana, Wala mwezi wakati wa usiku.<p><br/>
<p> Bwana atakulinda na mabaya yote, Atakulinda nafsi yako.<p><br/>
<p> Bwana atakulinda utokapo na uingiapo, Tangu sasa na hata milele.<p><br/>
<p> Nalifurahi waliponiambia, Na twende nyumbani kwa Bwana.<p><br/>
<p> Miguu yetu imesimama Ndani ya malango yako, Ee Yerusalemu.<p><br/>
<p> Ee Yerusalemu uliyejengwa Kama mji ulioshikamana,<p><br/>
<p> Huko ndiko walikopanda kabila, Kabila za Bwana; Ushuhuda kwa Israeli, Walishukuru jina la Bwana.<p><br/>
<p> Maana huko viliwekwa viti vya hukumu, Viti vya enzi vya mbari ya Daudi.<p><br/>
<p> Utakieni Yerusalemu amani; Na wafanikiwe wakupendao;<p><br/>
<p> Amani na ikae ndani ya kuta zako, Na kufanikiwa ndani ya majumba yako.<p><br/>
<p> Kwa ajili ya ndugu zangu na rafiki zangu Niseme sasa, Amani ikae nawe.<p><br/>
<p> Kwa ajili ya nyumba ya Bwana, Mungu wetu, Nikutafutie mema.<p><br/>
<p> Nimekuinulia macho yangu, Wewe uketiye mbinguni.<p><br/>
<p> Kama vile macho ya watumishi Kwa mkono wa bwana zao Kama macho ya mjakazi Kwa mkono wa bibi yake; Hivyo macho yetu humwelekea Bwana, Mungu wetu, Hata atakapoturehemu.<p><br/>
<p> Uturehemu, Ee Bwana, uturehemu sisi, Kwa maana tumeshiba dharau.<p><br/>
<p> Nafsi zetu zimeshiba mzaha wa wenye raha, Na dharau ya wenye kiburi.<p><br/>
<p> Kama si Bwana aliyekuwa pamoja nasi, Israeli na aseme sasa,<p><br/>
<p> Kama si Bwana aliyekuwa pamoja nasi, Wanadamu walipotushambulia.<p><br/>
<p> Papo hapo wangalitumeza hai, Hasira yao ilipowaka juu yetu<p><br/>
<p> Papo hapo maji yangalitugharikisha, Mto ungalipita juu ya roho zetu;<p><br/>
<p> Papo hapo yangalipita juu ya nafsi zetu Maji yafurikayo.<p><br/>
<p> Na ahimidiwe Bwana; Asiyetutoa kuwa mawindo kwa meno yao.<p><br/>
<p> Nafsi yetu imeokoka kama ndege Katika mtego wa wawindaji, Mtego umevunjika, nasi tumeokoka.<p><br/>
<p> Msaada wetu u katika jina la Bwana, Aliyezifanya mbingu na nchi. <p><br/>
<p> Wamtumainio Bwana ni kama mlima Sayuni, Ambao hautatikisika, wakaa milele.<p><br/>
<p> Kama milima inavyouzunguka Yerusalemu, Ndivyo Bwana anavyowazunguka watu wake, Tangu sasa na hata milele.<p><br/>
<p> Kwa maana fimbo ya udhalimu Haitakaa juu ya fungu la wenye haki; Wenye haki wasije wakainyosha Mikono yao kwenye upotovu.<p><br/>
<p> Ee Bwana, uwatendee mema walio wema, Nao walio wanyofu wa moyo.<p><br/>
<p> Bali wao wanaozigeukia njia zao zilizopotoka, Bwana atawaondoa pamoja na watenda maovu. Amani ikae na Israeli.<p><br/>
<p> Bwana alipowarejeza mateka wa Sayuni, Tulikuwa kama waotao ndoto.<p><br/>
<p> Ndipo kinywa chetu kilipojaa kicheko, Na ulimi wetu kelele za furaha. Ndipo waliposema katika mataifa, Bwana amewatendea mambo makuu.<p><br/>
<p> Bwana alitutendea mambo makuu, Tulikuwa tukifurahi.<p><br/>
<p> Ee Bwana, uwarejeze watu wetu waliofungwa, Kama vijito vya Kusini.<p><br/>
<p> Wapandao kwa machozi Watavuna kwa kelele za furaha.<p><br/>
<p> Ingawa mtu anakwenda zake akilia, Azichukuapo mbegu za kupanda. Hakika atarudi kwa kelele za furaha, Aichukuapo miganda yake.<p><br/>
<p> Bwana asipoijenga nyumba Waijengao wafanya kazi bure. Bwana asipoulinda mji Yeye aulindaye akesha bure.<p><br/>
<p> Kazi yenu ni bure, mnaoamka mapema, Na kukawia kwenda kulala, Na kula chakula cha taabu; Yeye humpa mpenzi wake usingizi.<p><br/>
<p> Tazama, wana ndio urithi wa Bwana, Uzao wa tumbo ni thawabu.<p><br/>
<p> Kama mishale mkononi mwa shujaa, Ndivyo walivyo wana wa ujanani.<p><br/>
<p> Heri mtu yule Aliyelijaza podo lake hivyo. Naam, hawataona aibu Wanaposema na adui langoni. <p><br/>
<p> Heri kila mtu amchaye Bwana, Aendaye katika njia yake.<p><br/>
<p> Taabu ya mikono yako hakika utaila; Utakuwa heri, na kwako kwema.<p><br/>
<p> Mkeo atakuwa kama mzabibu uzaao, Vyumbani mwa nyumba yako. Wanao kama miche ya mizeituni Wakiizunguka meza yako.<p><br/>
<p> Tazama, atabarikiwa hivyo, yule amchaye Bwana.<p><br/>
<p> Bwana akubariki toka Sayuni; Uone uheri wa Yerusalemu siku zote za maisha yako;<p><br/>
<p> Naam, ukawaone wana wa wanao. Amani ikae na Israeli.<p><br/>
<p> Mara nyingi wamenitesa tangu ujana wangu, Israeli na aseme sasa,<p><br/>
<p> Mara nyingi wamenitesa tangu ujana wangu, Lakini hawakuniweza.<p><br/>
<p> Wakulima wamelima mgongoni mwangu, Wamefanya mirefu mifuo yao.<p><br/>
<p> Bwana ndiye mwenye haki, Amezikata kamba zao wasio haki.<p><br/>
<p> Na waaibishwe, warudishwe nyuma, Wote wanaoichukia Sayuni.<p><br/>
<p> Na wawe kama majani ya darini Yanyaukayo kabla hayajamea.<p><br/>
<p> Ambayo mvunaji haujazi mkono wake, Wala mfunga miganda kifua chake.<p><br/>
<p> Wala hawasemi wapitao, Amani ya Bwana ikae nanyi, Twawabariki kwa jina la Bwana.<p><br/>
<p> Ee Bwana, toka vilindini nimekulilia.<p><br/>
<p> Bwana, uisikie sauti yangu. Masikio yako na yaisikilize Sauti ya dua zangu.<p><br/>
<p> Bwana, kama Wewe ungehesabu maovu, Ee Bwana, nani angesimama?<p><br/>
<p> Lakini kwako kuna msamaha, Ili Wewe uogopwe.<p><br/>
<p> Nimemngoja Bwana, roho yangu imengoja, Na neno lake nimelitumainia.<p><br/>
<p> Nafsi yangu inamngoja Bwana, Kuliko walinzi waingojavyo asubuhi, Naam, walinzi waingojao asubuhi.<p><br/>
<p> Ee Israeli, umtarajie Bwana; Maana kwa Bwana kuna fadhili, Na kwake kuna ukombozi mwingi.<p><br/>
<p> Yeye atamkomboa Israeli na maovu yake yote. <p><br/>
<p> Bwana, moyo wangu hauna kiburi, Wala macho yangu hayainuki. Wala sijishughulishi na mambo makuu, Wala na mambo yashindayo nguvu zangu.<p><br/>
<p> Hakika nimeituliza nafsi yangu, Na kuinyamazisha. Kama mtoto aliyeachishwa Kifuani mwa mama yake; Kama mtoto aliyeachishwa, Ndivyo roho yangu ilivyo kwangu.<p><br/>
<p> Ee Israeli, umtarajie Bwana, Tangu leo na hata milele. <p><br/>
<p> Bwana, umkumbukie Daudi Taabu zake zote alizotaabika.<p><br/>
<p> Ndiye aliyemwapia Bwana, Akaweka nadhiri kwa Shujaa wa Yakobo.<p><br/>
<p> Sitaingia hemani mwa nyumba yangu, Wala sitapanda matandiko ya kitanda changu;<p><br/>
<p> Sitaacha macho yangu kuwa na usingizi, Wala kope zangu kusinzia;<p><br/>
<p> Hata nitakapompatia Bwana mahali, Na Shujaa wa Yakobo maskani.<p><br/>
<p> Tazama, tulisikia habari zake katika Efrata, Katika konde la Yearimu tuliiona.<p><br/>
<p> Na tuingie katika maskani yake, Tusujudu penye kiti cha kuwekea miguu yake.<p><br/>
<p> Ee Bwana, uinuke, uende kwenye raha yako, Wewe na sanduku la nguvu zako.<p><br/>
<p> Makuhani wako na wavikwe haki, Watauwa wako na washangilie.<p><br/>
<p> Kwa ajili ya Daudi, mtumishi wako, Usiurudishe nyuma uso wa masihi<p><br/>
<p> Bwana amemwapia Daudi neno la kweli, Hatarudi nyuma akalihalifu, Baadhi ya wazao wa mwili wako Nitawaweka katika kiti chako cha enzi.<p><br/>
<p> Wanao wakiyashika maagano yangu, Na shuhuda nitakazowafundisha; Watoto wao nao wataketi Katika kiti chako cha enzi milele.<p><br/>
<p> Kwa kuwa Bwana ameichagua Sayuni, Ameitamani akae ndani yake.<p><br/>
<p> Hapo ndipo mahali pangu pa raha milele, Hapo nitakaa kwa maana nimepatamani.<p><br/>
<p> Hakika nitavibariki vyakula vyake Wahitaji wake nitawashibisha chakula.<p><br/>
<p> Na makuhani wake nitawavika wokovu, Na watauwa wake watashangilia.<p><br/>
<p> Hapo nitamchipushia Daudi pembe, Na taa nimemtengenezea masihi wangu.<p><br/>
<p> Adui zake nitawavika aibu, Bali juu yake taji yake itasitawi.<p><br/>
<p> Tazama, jinsi ilivyo vema, na kupendeza, Ndugu wakae pamoja, kwa umoja.<p><br/>
<p> Ni kama mafuta mazuri kichwani, Yashukayo ndevuni, ndevu za Haruni, Yashukayo mpaka upindo wa mavazi yake.<p><br/>
<p> Kama umande wa Hermoni ushukao milimani pa Sayuni. Maana ndiko Bwana alikoamuru baraka, Naam, uzima hata milele.<p><br/>
<p> Tazama, enyi watumishi wa Bwana, Mhimidini Bwana, nyote pia. Ninyi mnaosimama usiku Katika nyumba ya Bwana.<p><br/>
<p> Painulieni patakatifu mikono yenu, Na kumhimidi Bwana.<p><br/>
<p> Bwana akubariki toka Sayuni, Aliyezifanya mbingu na nchi.<p><br/>
<p> Haleluya. Lisifuni jina la Bwana, Enyi watumishi wa Bwana, sifuni.<p><br/>
<p> Ninyi msimamao nyumbani mwa Bwana, Nyuani mwa nyumba ya Mungu wenu.<p><br/>
<p> Msifuni Bwana kwa kuwa Bwana ni mwema, Liimbieni jina lake kwa maana lapendeza.<p><br/>
<p> Kwa sababu Bwana amejichagulia Yakobo, Na Israeli, wawe watu wake hasa.<p><br/>
<p> Maana najua mimi ya kuwa Bwana ni mkuu, Na Bwana wetu yu juu ya miungu yote.<p><br/>
<p> Bwana amefanya kila lililompendeza, Katika mbingu na katika nchi, Katika bahari na katika vilindi vyote.<p><br/>
<p> Ndiye apandishaye mvuke toka miisho ya nchi; Huifanyia mvua umeme; Hutoa upepo katika hazina zake.<p><br/>
<p> Aliwapiga wazaliwa wa kwanza wa Misri, Wa wanadamu na wa wanyama.<p><br/>
<p> Alipeleka ishara na maajabu kati yako, Ee Misri, Juu ya Farao na watumishi wake wote.<p><br/>
<p> Aliwapiga mataifa mengi, Akawaua wafalme wenye nguvu;<p><br/>
<p> Sihoni, mfalme wa Waamori, Na Ogu, mfalme wa Bashani, Na falme zote za Kanaani.<p><br/>
<p> Akaitoa nchi yao iwe urithi, Urithi wa Israeli watu wake.<p><br/>
<p> Ee Bwana, jina lako ni la milele, Bwana, kumbukumbu lako vizazi hata vizazi.<p><br/>
<p> Kwa kuwa Bwana atawaamua watu wake, Atawahurumia watumishi wake.<p><br/>
<p> Sanamu za mataifa ni fedha na dhahabu, Kazi ya mikono ya wanadamu.<p><br/>
<p> Zina vinywa lakini hazisemi, Zina macho lakini hazioni,<p><br/>
<p> Zina masikio lakini hazisikii, Wala hamna pumzi vinywani mwake.<p><br/>
<p> Wazifanyao watafanana nazo, Na kila mmoja anayezitumainia.<p><br/>
<p> Enyi mlango wa Israeli, mhimidini Bwana; Enyi mlango wa Haruni, mhimidini Bwana;<p><br/>
<p> Enyi mlango wa Lawi, mhimidini Bwana; Ninyi mnaomcha Bwana, mhimidini Bwana.<p><br/>
<p> Na ahimidiwe Bwana toka Sayuni, Akaaye Yerusalemu. Haleluya.<p><br/>
<p> Mshukuruni Bwana kwa kuwa ni mwema; Kwa maana fadhili zake ni za milele.<p><br/>
<p> Mshukuruni Mungu wa miungu; Kwa maana fadhili zake ni za milele.<p><br/>
<p> Mshukuruni Bwana wa mabwana; Kwa maana fadhili zake ni za milele.<p><br/>
<p> Yeye peke yake afanya maajabu makuu; Kwa maana fadhili zake ni za milele.<p><br/>
<p> Yeye aliyefanya mbingu kwa fahamu zake; Kwa maana fadhili zake ni za milele.<p><br/>
<p> Yeye aliyeitandaza nchi juu ya maji; Kwa maana fadhili zake ni za milele.<p><br/>
<p> Yeye aliyefanya mianga mikubwa; Kwa maana fadhili zake ni za milele.<p><br/>
<p> Jua litawale mchana; Kwa maana fadhili zake ni za milele.<p><br/>
<p> Mwezi na nyota zitawale usiku; Kwa maana fadhili zake ni za milele.<p><br/>
<p> Yeye aliyewapiga Wamisri kwa kuwaua wazaliwa wa kwanza wao; Kwa maana fadhili zake ni za milele.<p><br/>
<p> Akawatoa Waisraeli katikati yao; Kwa maana fadhili zake ni za milele.<p><br/>
<p> Kwa mkono hodari na mkono ulionyoshwa; Kwa maana fadhili zake ni za milele.<p><br/>
<p> Yeye aliyeigawa Bahari ya Shamu; Kwa maana fadhili zake ni za milele.<p><br/>
<p> Akawavusha Israeli katikati yake; Kwa maana fadhili zake ni za milele.<p><br/>
<p> Akamwangusha Farao na jeshi lake katika Bahari ya Shamu; Kwa maana fadhili zake ni za milele.<p><br/>
<p> Yeye aliyewaongoza watu wake jangwani; Kwa maana fadhili zake ni za milele.<p><br/>
<p> Yeye aliyewapiga wafalme wakuu; Kwa maana fadhili zake ni za milele.<p><br/>
<p> Akawaua wafalme mashuhuri; Kwa maana fadhili zake ni za milele.<p><br/>
<p> Sihoni, mfalme wa Waamori; Kwa maana fadhili zake ni za milele.<p><br/>
<p> Na Ogu, mfalme wa Bashani; Kwa maana fadhili zake ni za milele.<p><br/>
<p> Akaitoa nchi yao iwe urithi; Kwa maana fadhili zake ni za milele.<p><br/>
<p> Urithi wa Israeli mtumishi wake; Kwa maana fadhili zake ni za milele.<p><br/>
<p> Aliyetukumbuka katika unyonge wetu; Kwa maana fadhili zake ni za milele.<p><br/>
<p> Akatuokoa na watesi wetu; Kwa maana fadhili zake ni za milele.<p><br/>
<p> Kila chenye mwili akipa chakula chake; Kwa maana fadhili zake ni za milele.<p><br/>
<p> Mshukuruni Mungu wa mbingu; Kwa maana fadhili zake ni za milele.<p><br/>
<p> Kando ya mito ya Babeli ndiko tulikoketi, Tukalia tulipoikumbuka Sayuni.<p><br/>
<p> Katika miti iliyo katikati yake Tulivitundika vinubi vyetu.<p><br/>
<p> Maana huko waliotuchukua mateka Walitaka tuwaimbie; Na waliotuonea walitaka furaha; Tuimbieni baadhi ya nyimbo za Sayuni.<p><br/>
<p> Tuuimbeje wimbo wa Bwana Katika nchi ya ugeni?<p><br/>
<p> Ee Yerusalemu, nikikusahau wewe, Mkono wangu wa kuume na usahau.<p><br/>
<p> Ulimi wangu na ugandamane Na kaakaa la kinywa changu, nisipokukumbuka. Nisipoikuza Yerusalemu Zaidi ya furaha yangu iliyo kuu.<p><br/>
<p> Ee Bwana, uwakumbuke wana wa Edomu, Siku ya Yerusalemu. Waliosema, Bomoeni! Bomoeni hata misingini!<p><br/>
<p> Ee binti Babeli, uliye karibu na kuangamia, Heri atakayekupatiliza, ulivyotupatiliza sisi.<p><br/>
<p> Heri yeye atakayewakamata wadogo wako, Na kuwaseta wao juu ya mwamba.<p><br/>
<p> Nitakushukuru kwa moyo wangu wote, Mbele ya miungu nitakuimbia zaburi.<p><br/>
<p> Nitasujudu nikilikabili hekalu lako takatifu, Nitalishukuru jina lako, Kwa ajili ya fadhili zako na uaminifu wako, Kwa maana umeikuza ahadi yako, Kuliko jina lako lote.<p><br/>
<p> Siku ile niliyokuita uliniitikia, Ukanifariji nafsi kwa kunitia nguvu.<p><br/>
<p> Ee Bwana, wafalme wote wa dunia watakushukuru, Watakapoyasikia maneno ya kinywa chako.<p><br/>
<p> Naam, wataziimba njia za Bwana, Kwa maana utukufu wa Bwana ni mkuu.<p><br/>
<p> Ingawa Bwana yuko juu, amwona mnyenyekevu, Naye amjua mwenye kujivuna tokea mbali.<p><br/>
<p> Nijapokwenda kati ya shida utanihuisha, Utanyosha mkono juu ya hasira ya adui zangu, Na mkono wako wa kuume utaniokoa.<p><br/>
<p> Bwana atanitimilizia mambo yangu; Ee Bwana, fadhili zako ni za milele; Usiziache kazi za mikono yako.<p><br/>
<p> Ee Bwana, umenichunguza na kunijua.<p><br/>
<p> Wewe wajua kuketi kwangu na kuondoka kwangu; Umelifahamu wazo langu tokea mbali.<p><br/>
<p> Umepepeta kwenda kwangu na kulala kwangu, Umeelewa na njia zangu zote.<p><br/>
<p> Maana hamna neno ulimini mwangu Usilolijua kabisa, Bwana.<p><br/>
<p> Umenizingira nyuma na mbele, Ukaniwekea mkono wako.<p><br/>
<p> Maarifa hayo ni ya ajabu, yanishinda mimi, Hayadirikiki, siwezi kuyafikia.<p><br/>
<p> Niende wapi nijiepushe na roho yako? Niende wapi niukimbie uso wako?<p><br/>
<p> Kama ningepanda mbinguni, Wewe uko; Ningefanya kuzimu kitanda changu, Wewe uko.<p><br/>
<p> Ningezitwaa mbawa za asubuhi, Na kukaa pande za mwisho za bahari;<p><br/>
<p> Huko nako mkono wako utaniongoza, Na mkono wako wa kuume utanishika.<p><br/>
<p> Kama nikisema, Hakika giza litanifunika, Na nuru inizungukayo ingekuwa usiku;<p><br/>
<p> Giza nalo halikufichi kitu, Bali usiku huangaza kama mchana; Giza na mwanga kwako ni sawasawa.<p><br/>
<p> Maana Wewe ndiwe uliyeniumba mtima wangu, Uliniunga tumboni mwa mama yangu.<p><br/>
<p> Nitakushukuru kwa kuwa nimeumbwa Kwa jinsi ya ajabu ya kutisha. Matendo yako ni ya ajabu, Na nafsi yangu yajua sana,<p><br/>
<p> Mifupa yangu haikusitirika kwako, Nilipoumbwa kwa siri, Nilipoungwa kwa ustadi pande za chini za nchi;<p><br/>
<p> Macho yako yaliniona kabla sijakamilika; Chuoni mwako ziliandikwa zote pia, Siku zilizoamriwa kabla hazijawa bado.<p><br/>
<p> Mungu, fikira zako zina thamani nyingi kwangu; Jinsi ilivyo kubwa jumla yake!<p><br/>
<p> Kama ningezihesabu ni nyingi kuliko mchanga; Niamkapo nikali pamoja nawe.<p><br/>
<p> Ee Mungu, laiti ungewafisha waovu! Enyi watu wa damu, ondokeni kwangu;<p><br/>
<p> Kwa maana wakuasi kwa ubaya, Adui zako wakutaja jina lako bure.<p><br/>
<p> Je! Bwana nisiwachukie wanaokuchukia? Nisikirihike nao wakuasio?<p><br/>
<p> Nawachukia kwa ukomo wa chuki, Wamekuwa adui kwangu.<p><br/>
<p> Ee Mungu, unichunguze, uujue moyo wangu, Unijaribu, uyajue mawazo yangu;<p><br/>
<p> Uone kama iko njia iletayo majuto ndani yangu, Ukaniongoze katika njia ya milele.<p><br/>
<p> Ee Bwana, uniokoe na mtu mbaya, Unihifadhi na mtu wa jeuri.<p><br/>
<p> Waliowaza mabaya mioyoni mwao, Kila siku huondokesha vita.<p><br/>
<p> Wamenoa ndimi zao kama nyoka, Sumu ya fira i chini ya midomo yao.<p><br/>
<p> Ee Bwana, unilinde na mikono ya mtu asiye haki; Unihifadhi na mtu wa jeuri; Waliowaza kuzipotosha hatua zangu.<p><br/>
<p> Wenye kiburi wamenifichia mtego na kamba; Wametandika wavu kando ya njia; Wameniwekea matanzi.<p><br/>
<p> Nimemwambia Bwana, Ndiwe Mungu wangu; Ee Bwana, uisikie sauti ya dua zangu.<p><br/>
<p> Ee MUNGU Bwana, nguvu za wokovu wangu, Umenifunika kichwa changu siku ya vita.<p><br/>
<p> Ee Bwana, usimpe asiye haki tamaa zake, Usiifanikishe hila yake, wasije wakajiinua.<p><br/>
<p> Nao wainuapo vichwa watu wanaonizunguka, Madhara ya midomo yao yawafunike.<p><br/>
<p> Makaa ya moto yawaangukie, watupwe motoni, Na katika mashimo, wasipate kusimama tena.<p><br/>
<p> Msingiziaji hatawekwa imara katika nchi, Mtu wa jeuri, uovu humwinda kumwangamiza.<p><br/>
<p> Najua ya kuwa Bwana atamfanyia mnyonge hukumu, Na wahitaji haki yao.<p><br/>
<p> Hakika wenye haki watalishukuru jina lako, Wenye adili watakaa mahali ulipo Wewe.<p><br/>
<p> Ee Bwana, nimekuita, unijie hima, Uisikie sauti yangu nikuitapo.<p><br/>
<p> Sala yangu ipae mbele zako kama uvumba, Kuinuliwa mikono yangu kama dhabihu ya jioni.<p><br/>
<p> Ee Bwana, uweke mlinzi kinywani pangu, Mngojezi mlangoni pa midomo yangu.<p><br/>
<p> Usiuelekeze moyo wangu kunako jambo baya, Nisiyazoelee matendo yasiyofaa, Pamoja na watu watendao maovu; Wala nisile vyakula vyao vya anasa.<p><br/>
<p> Mwenye haki na anipige, itakuwa fadhili; Anikemee, itakuwa kama mafuta kichwani; Kichwa changu kisikatae, Maana siachi kusali kati ya mabaya yao.<p><br/>
<p> Makadhi wao wakiangushwa kando ya genge, Watayasikia maneno yangu, maana ni matamu.<p><br/>
<p> Kama kupasua kuni na kuzichanja juu ya nchi, Ndivyo ilivyo mifupa yetu mdomoni pa kuzimu.<p><br/>
<p> Macho yangu yanakuelekea Wewe, MUNGU Bwana, Nimekukimbilia Wewe, usiniache nafsi yangu.<p><br/>
<p> Unilinde na mtego walionitegea, Na matanzi yao watendao maovu.<p><br/>
<p> Wabaya na waanguke katika nyavu zao wenyewe, Pindi mimi ninapopita salama.<p><br/>
<p> Kwa sauti yangu nitamlilia Bwana, Kwa sauti yangu nitamwomba Bwana dua.<p><br/>
<p> Nitafunua mbele zake malalamiko yangu, Shida yangu nitaitangaza mbele zake.<p><br/>
<p> Nilipozimia roho uliyajua mapito yangu; Katika njia niendayo wamenifichia mtego.<p><br/>
<p> Utazame mkono wa kuume ukaone, Kwa maana sina mtu anijuaye. Makimbilio yamenipotea, Hakuna wa kunitunza roho.<p><br/>
<p> Bwana, nimekuita nikasema, Ndiwe kimbilio langu, Fungu langu katika nchi ya walio hai.<p><br/>
<p> Ukisikilize kilio changu, Kwa maana nimedhilika sana. Uniponye nao wanaonifuatia, Kwa maana wao ni hodari kuliko mimi.<p><br/>
<p> Uitoe nafsi yangu kifungoni. Nipate kulishukuru jina lako. Wenye haki watanizunguka, Kwa kuwa Wewe unanikirimu.<p><br/>
<p> Ee Bwana, uisikie sala yangu, uzisikilize dua zangu, Kwa uaminifu wako unijibu kwa haki yako.<p><br/>
<p> Wala usimhukumu mtumishi wako, Maana kwako hakuna aliye hai mwenye haki.<p><br/>
<p> Maana adui ameifuatia nafsi yangu, Ameutupa chini uzima wangu. Amenikalisha mahali penye giza, Kama watu waliokufa zamani.<p><br/>
<p> Na roho yangu imezimia ndani yangu, Moyo wangu ndani yangu umesituka.<p><br/>
<p> Nimezikumbuka siku za kale, Nimeyatafakari matendo yako yote, Naziwaza kazi za mikono yako.<p><br/>
<p> Nakunyoshea mikono yangu; Nafsi yangu inakuonea kiu kama nchi kame.<p><br/>
<p> Ee Bwana, unijibu hima, roho yangu imelegea; Usinifiche uso wako, Nisifanane nao washukao shimoni<p><br/>
<p> Unifanye kusikia fadhili zako asubuhi, Kwa maana nimekutumaini Wewe. Unijulishe njia nitakayoiendea, Kwa maana nakuinulia nafsi yangu.<p><br/>
<p> Ee Bwana, uniponye na adui zangu; Nimekukimbilia Wewe, unifiche.<p><br/>
<p> Unifundishe kuyatenda mapenzi yako, Kwa maana ndiwe Mungu wangu; Roho yako mwema aniongoze kwenye nchi sawa,<p><br/>
<p> Ee Bwana, unihuishe kwa ajili ya jina lako, Kwa haki yako unitoe roho yangu taabuni;<p><br/>
<p> Kwa fadhili zako utawakatilia mbali adui zangu; Na kuwaangamiza wote wanitesao nafsi, Kwa maana mimi ni mtumishi wako.<p><br/>
<p> Na ahimidiwe Bwana, mwamba wangu, Anifundishaye mikono yangu vita, Vidole vyangu kupigana.<p><br/>
<p> Mhisani wangu na boma langu, Ngome yangu na mwokozi wangu, Ngao yangu niliyemkimbilia, Huwatiisha watu wangu chini yangu.<p><br/>
<p> Ee Bwana, mtu ni kitu gani hata umjue? Na binadamu hata umwangalie?<p><br/>
<p> Binadamu amefanana na ubatili, Siku zake ni kama kivuli kipitacho.<p><br/>
<p> Bwana, uziinamishe mbingu zako, ushuke, Uiguse milima nayo itatoka moshi.<p><br/>
<p> Utupe umeme, uwatawanye, Uipige mishale yako, uwafadhaishe.<p><br/>
<p> Uinyoshe mikono yako toka juu, uniponye, Unitoe katika maji mengi, katika mkono wa wageni.<p><br/>
<p> Vinywa vyao vyasema visivyofaa, Na mkono wao wa kuume ni mkono wa uongo.<p><br/>
<p> Ee Mungu, nitakuimbia wimbo mpya, Kwa kinanda chenye nyuzi kumi nitakuimbia.<p><br/>
<p> Awapaye wafalme wokovu, Amwokoa Daudi, mtumishi wake, na upanga wa uovu.<p><br/>
<p> Uniponye, unitoe, Katika mkono wa wageni. Vinywa vyao vyasema visivyofaa, Na mkono wao wa kuume ni mkono wa uongo.<p><br/>
<p> Wana wetu na wawe kama miche Waliokua ujanani. Binti zetu kama nguzo za pembeni Zilizonakishwa kwa kupamba hekalu.<p><br/>
<p> Ghala zetu na zijae Zenye akiba za jinsi zote. Kondoo zetu na wazae Elfu na makumi elfu mashambani mwetu.<p><br/>
<p> Ng'ombe zetu na wachukue mizigo, Kusiwe na kushambuliwa. Wala kusiwe na kuhamishwa, Wala malalamiko katika njia zetu.<p><br/>
<p> Heri watu wenye hali hiyo, Heri watu wenye Bwana kuwa Mungu wao.<p><br/>
<p> Ee Mungu wangu, Mfalme, nitakutukuza, Nitalihimidi jina lako milele na milele.<p><br/>
<p> Kila siku nitakuhimidi, Nitalisifu jina lako milele na milele.<p><br/>
<p> Bwana ndiye mkuu mwenye kusifiwa sana, Wala ukuu wake hautambulikani.<p><br/>
<p> Kizazi kwa kizazi kitayasifu matendo yako, Kitayatangaza matendo yako makuu.<p><br/>
<p> Nitaifikiri fahari ya utukufu wa adhama yako, Na matendo yako yote ya ajabu.<p><br/>
<p> Watu watayataja matendo yako ya kutisha, Nami nitausimulia ukuu wako.<p><br/>
<p> Watalihubiri kumbukumbu la wema wako mkuu. Wataiimba haki yako.<p><br/>
<p> Bwana ana fadhili, ni mwingi wa huruma, Si mwepesi wa hasira, ni mwingi wa rehema,<p><br/>
<p> Bwana ni mwema kwa watu wote, Na rehema zake zi juu ya kazi zake zote.<p><br/>
<p> Ee Bwana, kazi zako zote zitakushukuru, Na wacha Mungu wako watakuhimidi.<p><br/>
<p> Wataunena utukufu wa ufalme wako, Na kuuhadithia uweza wako.<p><br/>
<p> Ili kuwajulisha watu matendo yake makuu, Na utukufu wa fahari ya ufalme wake.<p><br/>
<p> Ufalme wako ni ufalme wa zamani zote, Na mamlaka yako ni ya vizazi vyote.<p><br/>
<p> Bwana huwategemeza wote waangukao, Huwainua wote walioinama chini.<p><br/>
<p> Macho ya watu wote yakuelekea Wewe, Nawe huwapa chakula chao wakati wake.<p><br/>
<p> Waufumbua mkono wako, Wakishibisha kila kilicho hai matakwa yake.<p><br/>
<p> Bwana ni mwenye haki katika njia zake zote, Na mwenye fadhili juu ya kazi zake zote.<p><br/>
<p> Bwana yu karibu na wote wamwitao, Wote wamwitao kwa uaminifu.<p><br/>
<p> Atawafanyia wamchao matakwa yao, Naye atakisikia kilio chao na kuwaokoa.<p><br/>
<p> Bwana huwahifadhi wote wampendao, Na wote wasio haki atawaangamiza.<p><br/>
<p> Kinywa changu kitazinena sifa za Bwana; Wote wenye mwili na walihimidi jina lake takatifu milele na milele. <p><br/>
<p> Haleluya. Ee nafsi yangu, umsifu Bwana.<p><br/>
<p> Nitamsifu Bwana muda ninaoishi, Nitamwimbia Mungu wangu ningali ni hai.<p><br/>
<p> Msiwatumainie wakuu, Wala binadamu ambaye hakuna wokovu kwake.<p><br/>
<p> Pumzi yake hutoka, huurudia udongo wake, Siku hiyo mawazo yake yapotea.<p><br/>
<p> Heri ambaye Mungu wa Yakobo ni msaada wake, Na tumaini lake ni kwa Bwana, Mungu wake,<p><br/>
<p> Aliyezifanya mbingu na nchi, Bahari na vitu vyote vilivyomo. Huishika kweli milele,<p><br/>
<p> Huwafanyia hukumu walioonewa, Huwapa wenye njaa chakula; Bwana hufungua waliofungwa;<p><br/>
<p> Bwana huwafumbua macho waliopofuka; Bwana huwainua walioinama; Bwana huwapenda wenye haki;<p><br/>
<p> Bwana huwahifadhi wageni; Huwategemeza yatima na mjane; Bali njia ya wasio haki huipotosha.<p><br/>
<p> Bwana atamiliki milele, Mungu wako, Ee Sayuni, kizazi hata kizazi. Haleluya.<p><br/>
<p> Haleluya. Msifuni Bwana; Maana ni vema kumwimbia Mungu wetu, Maana kwapendeza, kusifu ni kuzuri.<p><br/>
<p> Bwana ndiye aijengaye Yerusalemu, Huwakusanya waliotawanyika wa Israeli.<p><br/>
<p> Huwaponya waliopondeka moyo, Na kuziganga jeraha zao.<p><br/>
<p> Huihesabu idadi ya nyota, Huzipa zote majina.<p><br/>
<p> Bwana wetu ni mkuu na mwingi wa nguvu, Akili zake hazina mpaka.<p><br/>
<p> Bwana huwategemeza wenye upole, Huwaangusha chini wenye jeuri.<p><br/>
<p> Mwimbieni Bwana kwa kushukuru, Mwimbieni Mungu wetu kwa kinubi.<p><br/>
<p> Huzifunika mbingu kwa mawingu, Huitengenezea nchi mvua, Na kuyameesha majani milimani.<p><br/>
<p> Humpa mnyama chakula chake, Wana-kunguru waliao.<p><br/>
<p> Hapendezwi na nguvu za farasi, Wala hairidhii miguu ya mtu.<p><br/>
<p> Bwana huwaridhia wao wamchao, Na kuzitarajia fadhili zake.<p><br/>
<p> Msifu Bwana, Ee Yerusalemu; Msifu Mungu wako, Ee Sayuni.<p><br/>
<p> Maana ameyakaza mapingo ya malango yako, Amewabariki wanao ndani yako.<p><br/>
<p> Ndiye afanyaye amani mipakani mwako, Akushibishaye kwa unono wa ngano.<p><br/>
<p> Huipeleka amri yake juu ya nchi, Neno lake lapiga mbio sana.<p><br/>
<p> Ndiye atoaye theluji kama sufu, Huimwaga barafu yake kama majivu,<p><br/>
<p> Hutupa mvua ya mawe kama makombo, Mbele ya baridi yake ni nani awezaye kusimama?<p><br/>
<p> Hulituma neno lake na kuviyeyusha, Huuvumisha upepo wake, maji yakatiririka.<p><br/>
<p> Humhubiri Yakobo neno lake, Na Israeli amri zake na hukumu zake.<p><br/>
<p> Hakulitendea taifa lo lote mambo kama hayo, Wala hukumu zake hawakuzijua. Haleluya.<p><br/>
<p> Haleluya. Msifuni Bwana kutoka mbinguni; Msifuni katika mahali palipo juu.<p><br/>
<p> Msifuni, enyi malaika wake wote; Msifuni, majeshi yake yote.<p><br/>
<p> Msifuni, jua na mwezi; Msifuni, nyota zote zenye mwanga.<p><br/>
<p> Msifuni, enyi mbingu za mbingu, Nanyi maji mlioko juu ya mbingu.<p><br/>
<p> Na vilisifu jina la Bwana, Kwa maana aliamuru, vikaumbwa.<p><br/>
<p> Amevithibitisha hata milele na milele, Ametoa amri wala haitapita.<p><br/>
<p> Msifuni Bwana kutoka nchi, Enyi nyangumi na vilindi vyote.<p><br/>
<p> Moto na mvua ya mawe, theluji na mvuke, Upepo wa dhoruba ulitendao neno lake.<p><br/>
<p> Milima na vilima vyote, Miti yenye matunda na mierezi yote.<p><br/>
<p> Hayawani, na wanyama wafugwao, Vitambaavyo, na ndege wenye mbawa.<p><br/>
<p> Wafalme wa dunia, na watu wote, Wakuu, na makadhi wote wa dunia.<p><br/>
<p> Vijana waume, na wanawali, Wazee, na watoto;<p><br/>
<p> Na walisifu jina la Bwana, Maana jina lake peke yake limetukuka; Adhama yake i juu ya nchi na mbingu.<p><br/>
<p> Naye amewainulia watu wake pembe, Sifa za watauwa wake wote; Wana wa Israeli, watu walio karibu naye. Haleluya. <p><br/>
<p> Haleluya. Mwimbieni Bwana wimbo mpya, Sifa zake katika kusanyiko la watauwa.<p><br/>
<p> Israeli na amfurahie Yeye aliyemfanya, Wana wa Sayuni na wamshangilie mfalme wao.<p><br/>
<p> Na walisifu jina lake kwa kucheza, Kwa matari na kinubi wamwimbie.<p><br/>
<p> Kwa kuwa Bwana awaridhia watu wake, Huwapamba wenye upole kwa wokovu.<p><br/>
<p> Watauwa na waushangilie utukufu, Waimbe kwa sauti kuu vitandani mwao.<p><br/>
<p> Sifa kuu za Mungu na ziwe vinywani mwao, Na upanga mkali kuwili mikononi mwao.<p><br/>
<p> Ili kufanya kisasi juu ya mataifa, Na adhabu juu ya kabila za watu.<p><br/>
<p> Wawafunge wafalme wao kwa minyororo, Na wakuu wao kwa pingu za chuma.<p><br/>
<p> Kuwafanyia hukumu iliyoandikwa; Hiyo ndiyo heshima ya watauwa wake wote. Haleluya.<p><br/>
<p> Haleluya. Msifuni Mungu katika patakatifu pake; Msifuni katika anga la uweza wake.<p><br/>
<p> Msifuni kwa matendo yake makuu; Msifuni kwa kadiri ya wingi wa ukuu wake.<p><br/>
<p> Msifuni kwa mvumo wa baragumu; Msifuni kwa kinanda na kinubi;<p><br/>
<p> Msifuni kwa matari na kucheza; Msifuni kwa zeze na filimbi;<p><br/>
<p> Msifuni kwa matoazi yaliayo; Msifuni kwa matoazi yavumayo sana.<p><br/>
<p> Kila mwenye pumzi na amsifu Bwana. Haleluya. <p><br/>
</body></html>
