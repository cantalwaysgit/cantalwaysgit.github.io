<!doctype html> <html> <body>
<p> Hayi, uyolo lomntu ongahambiyo ngecebo labangendawo, Ongemiyo endleleni yaboni, Ongahlaliyo embuthweni yabagxeki!  <p><br/>
<p> Yena unonelela umyalelo kaYehova; Ucamanga ngomyalelo wakhe imini nobusuku:  <p><br/>
<p> Unjengomthi omiliselwe phezu kwemijelo yamanzi, Onika isiqhamo sawo ngexesha lawo, Ogqabi lawo lingabuniyo; Konke akwenzayo kophumelela.  <p><br/>
<p> Abanjalo abangendawo; Bona banjengomququ ophetshethwa ngumoya.  <p><br/>
<p> Ngenxa yoko abangendawo abanakuma emgwebeni, Naboni ebandleni lamalungisa.  <p><br/>
<p> Ngokuba uYehova uyayazi indlela yamalungisa; Ke yona indlela yabangendawo iya kudaka. <p><br/>
<p> Yini na ukuba iintlanga zenze imbuthumbuthu, Izizwe zicamange into engeyakonto?  <p><br/>
<p> Ookumkani behlabathi bazimisile, Izidwangube zabhunga NgoYehova nangoMthanjiswa wakhe;  <p><br/>
<p> Besithi, Masiziqhawule iimbophelelo zabo, Sizilahle izintya zabo kuthi.  <p><br/>
<p> Ohleli emazulwini uyahleka, INkosi iyabagculela.  <p><br/>
<p> Iya kwandula ithethe kubo ngomsindo wayo, Ibakhwankqise ngokuvutha kwayo.  <p><br/>
<p> Ithi, Mna ke ndimmisile ukumkani wam Phezu kweZiyon, intaba yam engcwele.  <p><br/>
<p> Athi yena, Ndiya kuwuvakalisa ummiselo: UYehova uthe kum, UnguNyana wam wena; Mna namhla ndikuzele.  <p><br/>
<p> Cela kum, ndikunike iintlanga zibe lilifa lakho, Iziphelo zehlabathi zibe zezakho.  <p><br/>
<p> Uya kuzivikiva ngentonga yentsimbi, Uzihlekeze, zinge zizitya zodongwe.   <p><br/>
<p> Ngoko ke, nina bokumkani, qiqani; Bagwebi basehlabathini, yalekani.   <p><br/>
<p> Mkhonzeni uYehova nisoyika, Gcobani nithuthumela.   <p><br/>
<p> Mangeni uNyana, hleze aqumbe, nitshabalale endleleni, Ngokuba ungahle uvuthe umsindo wakhe. Hayi, uyolo lwabo bonke abazimela ngaye! <p><br/>
<p> Umhobe kaDavide, ekubalekeni kwakhe kuAbhisalom unyana wakhe. Yehova, hayi, ukuba baninzi kwabandibandezelayo! Baninzi abasukela phezulu kum.  <p><br/>
<p> Baninzi abathi kumphefumlo wam, Akunalusindiso kuThixo. (Phakamisani.)  <p><br/>
<p> Ke wena, Yehova, uyingweletshetshe kum, Uluzuko lwam, umphakamisi wentloko yam.  <p><br/>
<p> Ndidanduluka kuYehova ngezwi lam, Andiphendule entabeni yakhe engcwele. (Phakamisani.)  <p><br/>
<p> Ndalala phantsi, ndalala ubuthongo; Ndavuka, ngokuba uYehova endixhasa.  <p><br/>
<p> Andizoyiki izigidi zabantu Abakhe uluhlu lokulwa ngeenxa zonke kum.  <p><br/>
<p> Khawusuk’ ume, Yehova; ndisindise, Thixo wam; Ngokuba uzibetha zonke iintshaba zam emhlathini; Amazinyo abangendawo uyawaphula.  <p><br/>
<p> Usindiso lolukaYehova: Mayibe phezu kwabantu bakho intsikelelo yakho. (Phakamisani.) <p><br/>
<p> Umhobe kaDavide, ekubalekeni kwakhe kuAbhisalom unyana wakhe. Yehova, hayi, ukuba baninzi kwabandibandezelayo! Baninzi abasukela phezulu kum.  <p><br/>
<p> Baninzi abathi kumphefumlo wam, Akunalusindiso kuThixo. (Phakamisani.)  <p><br/>
<p> Ke wena, Yehova, uyingweletshetshe kum, Uluzuko lwam, umphakamisi wentloko yam.  <p><br/>
<p> Ndidanduluka kuYehova ngezwi lam, Andiphendule entabeni yakhe engcwele. (Phakamisani.)  <p><br/>
<p> Ndalala phantsi, ndalala ubuthongo; Ndavuka, ngokuba uYehova endixhasa.  <p><br/>
<p> Andizoyiki izigidi zabantu Abakhe uluhlu lokulwa ngeenxa zonke kum.  <p><br/>
<p> Khawusuk’ ume, Yehova; ndisindise, Thixo wam; Ngokuba uzibetha zonke iintshaba zam emhlathini; Amazinyo abangendawo uyawaphula.  <p><br/>
<p> Usindiso lolukaYehova: Mayibe phezu kwabantu bakho intsikelelo yakho. (Phakamisani.) <p><br/>
<p> Kumongameli: ngogwali. Umhobe kaDavide. Wabekele indlebe amazwi am, Yehova, Kuqonde ukucamanga kwam.  <p><br/>
<p> Libazele indlebe izwi lokuzibika kwam, Kumkani wam, Thixo wam; Ngokuba ndithandaza kuwe.  <p><br/>
<p> Yehova, uya kuliva izwi lam kwakusasa, Kwakusasa ndiya kuwusingisa kuwe umthandazo wam, ndibonisele.  <p><br/>
<p> Ngokuba wena akunguThixo onanze okungendawo, Akanakuphambukela kuwe onobubi.  <p><br/>
<p> Abanakuma abaqhayisi phambi kwamehlo akho; Uyabathiya bonke abasebenzi bobutshinga.  <p><br/>
<p> Uyabatshabalalisa abathetha amanga; Indoda enegazi nenkohliso ilisikizi kuYehova.  <p><br/>
<p> Ke mna, ndinokungena endlwini yakho ngenceba yakho eninzi, Ndiqubude, ndibhekise etempileni yakho engcwele ngokukoyika.  <p><br/>
<p> Yehova, ndikhaphe ngobulungisa bakho ngenxa yabandilaleleyo; Yilungelelanise indlela yakho phambi kwam.  <p><br/>
<p> Ngokuba emlonyeni wabo akukho nto imiyo, Umbilini wabo ngumeyeliselo; Lingcwaba elivuliweyo umqala wabo; Bathetha okugudileyo ngolwimi lwabo.   <p><br/>
<p> Bathwalise ityala, Thixo; Makatshitshe amaqhinga abo; Elukreqweni lwabo oluninzi batyhale, Ngokuba bakuphikisile.   <p><br/>
<p> Mabavuye bonke abazimela ngawe, Bamemelele ngonaphakade, ubakhusele; Badlamke ngawe abalithandayo igama lakho.   <p><br/>
<p> Ngokuba wena uyalisikelela ilungisa, Yehova, Ulihlanganisele ngenkoliseko njengekhaka. <p><br/>
<p> Kumongameli wokubethelwa izinto ezineentambo: ngelamadoda ilizwi. Umhobe kaDavide. Yehova, musa ukundohlwaya unomsindo, Ungandithethisi unobushushu.  <p><br/>
<p> Ndibabale, Yehova, ngokuba ndintshwenyile; Ndiphilise, Yehova, ngokuba ekhwankqisiwe amathambo am.  <p><br/>
<p> Umphefumlo wam ukhwankqiswe kakhulu; Ke wena, Yehova, koda kube nini na?  <p><br/>
<p> Buya, Yehova, uwuhlangule umphefumlo wam; Ndisindise ngenxa yenceba yakho.  <p><br/>
<p> Ngokuba ekufeni akusekho kukukhumbula; Kwelabafileyo ngubani na osenokubulela kuwe?  <p><br/>
<p> Ndidiniwe kukugcuma kwam; Ndiludadisa ubusuku bonke ukhuko lwam, Ndiwenza manzi umandlalo wam ngeenyembezi zam.  <p><br/>
<p> Lonakele kukukhathazeka iliso lam; Laluphele ngenxa yababandezeli bam bonke.  <p><br/>
<p> Sukani kum, nina nonke basebenzi bobutshinga; Ngokuba uYehova ulivile ilizwi lokulila kwam.  <p><br/>
<p> Ukuvile uYehova ukutarhuzisa kwam; UYehova umthandazo wam uyawamkela.   <p><br/>
<p> Ziya kudana, zikhwankqe kakhulu, zonke iintshaba zam; Ziya kubuyiswa zidanile ngephanyazo. <p><br/>
<p> Ishigayon kaDavide, awayivumayo kuYehova ngenxa yamazwi kaKushi, umBhenjamin. Yehova, Thixo wam, ndizimela ngawe; Ndisindise kubo bonke abandisukelayo, undihlangule,  <p><br/>
<p> Hleze bawuqwenge njengengonyama umphefumlo wam, Bawudlavule, kungekho mhlanguli.  <p><br/>
<p> Yehova, Thixo wam, ukuba ndithe ndenza oku, Ukuba kukho ubugqwetha ezandleni zam,  <p><br/>
<p> Ukuba ndimphethe kakubi obexolelene nam, Ndambhunyula ondibandezele kungekho sizathu:  <p><br/>
<p> Maluwusukele utshaba umphefumlo wam, luwufumane, Lubunyashele phantsi ubomi bam, Uzuko lwam lululalise eluthulini. (Phakamisani.)  <p><br/>
<p> Khawusuk’ ume, Yehova, unomsindo, Kuphakamele ukuphuphuma komsindo wabandibandezelayo; Uvuke, undikhawulele; wena umise umgwebo.  <p><br/>
<p> Ibandla lezizwe malikungqonge; Ubuyele phezulu phezu kwalo.  <p><br/>
<p> UYehova uya kugweba phakathi kwezizwe. Lithethe ityala lam, Yehova, ngobulungisa bam, nangokugqibelela kwam okukum.  <p><br/>
<p> Mabuphele ububi babangendawo, ulizimase ilungisa; Ungumcikidi weentliziyo nezintso, Thixo wobulungisa.   <p><br/>
<p> Ingweletshetshe yam inoThixo, Umsindisi wabantliziyo zithe tye.   <p><br/>
<p> UThixo ngumgwebi olilungisa; UnguThixo obhavuma yonke imihla.   <p><br/>
<p> Ukuba ongendawo uthe akabuya, ulilolile ikrele lakhe; Usityedile isaphetha sakhe, wasilungisa.   <p><br/>
<p> Uzibhekise kuye izixhobo zokufa, Uzenze zanomlilo iintolo zakhe.   <p><br/>
<p> Yabona, yena unenimba yobutshinga; Ukhawule ububi, wazala ubuxoki;   <p><br/>
<p> Umbe umhadi, wawugomba; Weyela esihogweni awasisebenzayo.   <p><br/>
<p> Ububi bakhe bobuyela entlokweni yakhe, Naselukakayini lwakhe kufike ukugonyamela kwakhe.   <p><br/>
<p> Ndiya kubulela kuYehova ngokobulungisa bakhe, Ndivume ngendumiso kwigama likaYehova ophezu konke. <p><br/>
<p> Kumongameli: ngolwaseGati. Umhobe kaDavide. Yehova, Nkosi yethu, Hayi, ubungangamsha begama lakho ehlabathini lonke! Wena uwambathise amazulu ngendili yakho.  <p><br/>
<p> Emlonyeni wabantwana nabanyayo useke amandla, Ngenxa yababandezeli bakho, Ukuze udambise utshaba nophindezelayo.  <p><br/>
<p> Xa ndilikhangelayo izulu lakho, umsebenzi weminwe yakho, Inyanga neenkwenkwezi ozimisileyo:  <p><br/>
<p> Uyintoni na umntu lo, le nto umkhumbulelayo? Unyana womntu, le nto umvelelayo?  <p><br/>
<p> Umsilelise kancinane ebuThixweni, Wamthi jize ngobuqaqawuli nangobungangamela.  <p><br/>
<p> Umphathise ubukhosi phezu kwemisebenzi yezandla zakho, Zonke izinto uzibeke phantsi kweenyawo zakhe:  <p><br/>
<p> Impahla emfutshane, neenkomo zonke ziphelele, Kwaneenyamakazi zonke;  <p><br/>
<p> Iintaka zezulu, neentlanzi zolwandle, Into ehamba ngeendlela zolwandle.  <p><br/>
<p> Yehova, Nkosi yethu, Hayi, ubungangamsha begama lakho ehlabathini lonke! <p><br/>
<p> Kumongameli: ngemute-labhen, Umhobe kaDavide. Ndiya kubulela kuYehova ngentliziyo yam yonke; Ndiya kuyibalisa yonke imisebenzi yakho ebalulekileyo.  <p><br/>
<p> Ndiya kuvuya ndidlamke ngawe; Ndiya kulibethela uhadi igama lakho, Wena usenyangweni.  <p><br/>
<p> Ekubuyeni kweentshaba zam umva, Ziyawa, zibhubhe ebusweni bakho.  <p><br/>
<p> Ngokuba ulifezile ityala lam nebango lam: Uhleli etroneni ungumgwebi olilungisa.  <p><br/>
<p> Uzikhalimele iintlanga, wabatshabalalisa abangendawo; Igama lazo ulicimile ngonaphakade kanaphakade.  <p><br/>
<p> Iintshaba zona zigqibele, yangamanxuwa kwaphela; Imizi uyinyothule, Yadaka inkumbulo yayo yona.  <p><br/>
<p> Ke yena uYehova uhleli ngonaphakade, Uyizinzisele ugwebo itrone yakhe.  <p><br/>
<p> Uya kugweba yena kwelimiweyo ngobulungisa, Agwebe phakathi kwezizwe ngokuthe tye.  <p><br/>
<p> UYehova makabe yingxonde kotyunyuziweyo, Ingxonde ngamaxesha engxingongo;   <p><br/>
<p> Bakholose ngawe abalaziyo igama lakho; Ngokuba akubashiyanga abakuquqelayo wena, Yehova.   <p><br/>
<p> Vumani ngendumiso kuYehova ohlala eZiyon; Xelani ezizweni izenzo zakhe ezincamisileyo;   <p><br/>
<p> Ukuba umphindezeli wamagazi ubakhumbule, Akakulibalanga ukukhala kwabalulamileyo.   <p><br/>
<p> Ndibabale, Yehova; Zibone iintsizi zam ezikhoyo ngabandithiyayo, Mphakamisi wam emasangweni okufa;   <p><br/>
<p> Ukuze ndibalise yonke indumiso yakho, Emasangweni entombi uZiyon, Ndigcobe ngosindiso lwakho.   <p><br/>
<p> Iintlanga zitshone esihogweni ezasenzayo, Emnatheni ezawugqumelayo kubanjiswe kwaolwazo unyawo.   <p><br/>
<p> Uzazisile uYehova; wenza umgwebo, Emthiyela ngomsebenzi wezandla zakhe ongendawo. (Bethani uhadi ngofefe. Phakamisani.)   <p><br/>
<p> Baya kubuyela kwelabafileyo abangendawo, Kwaiintlanga zonke ezimlibalayo uThixo;   <p><br/>
<p> Ngokuba aliyi kuhlala lilityalwa ihlwempu, Ithemba leentsizana aliyi kudaka ngonaphakade.   <p><br/>
<p> Khawusuk’ ume, Yehova; malungangcwangushi uluntu, Mazigwetywe iintlanga phambi kwakho,   <p><br/>
<p> Zimisele ukoyika, Yehova, Zazi iintlanga ukuba ziluluntu kuphela. (Phakamisani.) <p><br/>
<p> Yini na ukuba umele mgama, Yehova, Uzifihle ngamaxesha engxingongo?  <p><br/>
<p> Ngokukratsha kwabangendawo bayatsha abaziintsizana; Babanjiswa ngamayelenqe abawacingileyo.  <p><br/>
<p> Ngokuba ongendawo uyaqhayisa ngeminqweno yomphefumlo wakhe. Nolibawa wahlukene noYehova, wamgiba.  <p><br/>
<p> Ongendawo ngobuchi bakhe uthi, Akasayi kubuza. Yonke iminkqangiyelo yakhe ithi, Akukho Thixo.  <p><br/>
<p> Ziqinile iindlela zakhe ngamaxesha onke; Ziphakamile izigwebo zakho, zikude kuye; Bonke ababandezeli bakhe uyabafuthela.  <p><br/>
<p> Uthi entliziyweni yakhe, Andisayi kushukunyiswa; Izizukulwana ngezizukulwana, ndingongayi kuba sebubini.  <p><br/>
<p> Umlomo wakhe uzele kukushwabula nokukhohlisa nokuxinezela. Ngaphantsi kolwimi lwakhe bububi nobutshinga.  <p><br/>
<p> Uhlala emilaleleni yeengqili, Agwinte omsulwa entsithelweni; Amehlo akhe azonda oludwayi.  <p><br/>
<p> Ulalela entsithelweni njengengonyama eludadeni wayo; Ulalela ukuba axwile emke nosizana; Uxwila emke nolusizana, elutsala ngomnatha wakhe.   <p><br/>
<p> Uyabuthuma, uyabunguzela, Bawele ezinzitsheni zakhe abaziindwayi.   <p><br/>
<p> Uthi entliziyweni yakhe, UThixo ulibele, Ubusithelisile ubuso bakhe, akabonanga nento.   <p><br/>
<p> Khawusuk’ ume, Yehova, phakamisa isandla sakho, Thixo. Musa ukubalibala abalulamileyo.   <p><br/>
<p> Kungenxa yani na ukuba ongendawo amgibe uThixo, Athi entliziyweni yakhe, Akuyi kubuza?   <p><br/>
<p> Ubonile wena; ngokuba uyabubona ububi nenkathazo, ububeke esandleni sakho; Uzinikela kuwe oludwayi; Ungumncedi weenkedama wena.   <p><br/>
<p> Yaphula ingalo yongendawo; Onobubi, mbuze okungendawo kwakhe, kungasali nento.   <p><br/>
<p> UYehova nguKumkani ngonaphakade kanaphakade; Zitshabalele iintlanga, azabakho ehlabathini lakhe.   <p><br/>
<p> Umnqweno wabalulamileyo uwuvile, Yehova; Wazizimasa iintliziyo zabo, wayibaza indlebe yakho,   <p><br/>
<p> Ukuba ugwebe ityala lenkedama noxinzelelweyo, Angabi sabangcangcazelisa umntu wasehlabathini. <p><br/>
<p> Kumongameli. EkaDavide. Ndizimela ngoYehova; Ningathini na ukuthi kumphefumlo wam, Balekela entabeni yakho njengentaka?  <p><br/>
<p> Ngokuba nabo abangendawo begoba isaphetha, Bezilungisile iintolo zabo entanjeni, Ukuba batole besithele kwabantliziyo zithe tye.  <p><br/>
<p> Xa iziseko zithe zagungxulwa, Ilungisa linokuthini na?  <p><br/>
<p> UYehova, ulotempile yakhe iyingcwele, UYehova, ulotrone yakhe isemazulwini, Amehlo akhe ayababona, iinkophe zakhe ziyabacikida oonyana babantu.  <p><br/>
<p> UYehova uyalicikida ilungisa; Ke yena ongendawo nothanda ukugonyamela, umthiyile umphefumlo wakhe.  <p><br/>
<p> Uya kubanisela abangendawo imigibe; Umlilo, nesulfure, nomoya olulophu, yindebe yabo abayabelweyo;  <p><br/>
<p> Ngokuba lilungisa uYehova; uthanda imisebenzi yobulungisa; Othe tye uya kububona ubuso bakhe. <p><br/>
<p> Kumongameli: ngelamadoda ilizwi. Umhobe kaDavide. Sindisa, Yehova, ngokuba uphelile owenceba, Ngokuba bathe shwaka abanyanisileyo koonyana babantu.  <p><br/>
<p> Bathetha inkohlakalo omnye nomnye; Bathetha ngomlomo ogudileyo, nangentliziyo embaxa.  <p><br/>
<p> Ngamana uYehova angayinqumla yonke imilebe yomlomo ogudileyo, Ulwimi oluthetha izinto ezinkulu;  <p><br/>
<p> Abathe, Ulwimi lwethu siyalupheza; Imilomo yethu yeyethu; ngubani na oyinkosi kuthi?  <p><br/>
<p> Ngenxa yokubhuqwa kweentsizana, ngenxa yokuncwina kwamahlwempu, Ndiya kusuka ndime ngoku, utsho uYehova; Ndiya kumbeka elusindisweni lowo ululangazelelayo.  <p><br/>
<p> Amazwi kaYehova ngamazwi acocekileyo, Yisilivere enyibilikiselwe eziko, yela emhlabeni, Ehluzwe kasixhenxe.  <p><br/>
<p> Wena, Yehova, uya kubagcina, Uya kubalondoloza kwesi sizukulwana ngonaphakade.  <p><br/>
<p> Abangendawo bahambahamba ngeenxa zonke, Xa kuphakanyiswe abangeni phakathi koonyana babantu. <p><br/>
<p> Kumongameli. Umhobe kaDavide. Kunini na, Yehova, undilibele kwaphela? Kunini na ubusithelisa ubuso bakho kum?  <p><br/>
<p> Kunini na ndicebacebisana nomphefumlo wam, Ndinesingqala entliziyweni yam imini le? Kunini na lundiphakamele utshaba lwam?  <p><br/>
<p> Bheka undiphendule, Yehova, Thixo wam; Khanyisa amehlo am, hleze ndilale ukufa;  <p><br/>
<p> Hleze utshaba lwam luthi, Ndimeyisile; Bagcobe abandibandezelayo, xa ndithe ndashukunyiswa.  <p><br/>
<p> Mna ndikholose ngenceba yakho, Mayigcobe intliziyo yam ngosindiso lwakho.  <p><br/>
<p> Ndiya kuvuma kuYehova, Ngokuba endiphethe kakuhle. <p><br/>
<p> Kumongameli. EkaDavide. Sithi isidenge entliziyweni yaso, Akukho Thixo. Bonakalisile, balisikizi ngeentlondi zabo; Akukho wenza okulungileyo.  <p><br/>
<p> UYehova esemazulwini uqondele koonyana babantu, Ukubona ukuba ukho na oqiqayo, Oquqela kuThixo.  <p><br/>
<p> Bonke batyekile, bayimbozisa bephelele; Akukho wenza okulungileyo, Akukho nokuba abe mnye.  <p><br/>
<p> Abanakwazi na bonke abasebenzi bobutshinga, Abathi, bebadla abantu bam, bathi badla isonka, Bangamnquli uYehova?  <p><br/>
<p> Apho bankwantya benkwantyile; Ngokuba uThixo usesizukulwaneni samalungisa.  <p><br/>
<p> Icebo losizana ningalidanisa, Kodwa uYehova ulihlathi lalo.  <p><br/>
<p> Akwaba bekuvela eZiyon ukusindiswa kwamaSirayeli! Ekubabuyiseni kukaYehova abantu bakhe ekuthinjweni, Wogcoba uYakobi, avuye uSirayeli. <p><br/>
<p> Umhobe kaDavide. Yehova, ngubani na owophambukela ententeni yakho? Ngubani na owohlala entabeni yakho engcwele?  <p><br/>
<p> Ngohamba ngokugqibeleleyo, esenza ubulungisa, Othetha inyaniso ngentliziyo yakhe.  <p><br/>
<p> Ngongahlebiyo ngolwimi lwakhe, Ongamenziyo into embi uwabo, Ongamngcikiviyo ummelwane wakhe;  <p><br/>
<p> Odelekileyo, ecekiseka, kwawakhe amehlo, Obazukisayo ke bona abamoyikayo uYehova; Ofunga, angajiki, nokuba kubi kuye,  <p><br/>
<p> Ongayinikeliyo imali yakhe ukuba adle abantu ngayo, Ongenakugaqelwa ngaye omsulwa. Okwenzayo oko akayi kuza ashukunyiswe naphakade. <p><br/>
<p> Eyona iligugu likaDavide. Ndigcine, Thixo, ngokuba ndizimela ngawe.  <p><br/>
<p> Ndithe kuYehova, UyiNkosi yam, Andinanto indilungeleyo ngaphezu kwakho.  <p><br/>
<p> Ndithe kwabangcwele abasehlabathini, Bona bazizinhanha apho, kukhona konke endikunanzileyo.  <p><br/>
<p> Ziya kwanda iimbulaleko zabo bamananisa ngathixo wumbi uYehova. Andiyi kuyithulula iminikelo yabo ethululwayo yegazi; Andiyi kuwaphatha amagama abo ngomlomo wam.  <p><br/>
<p> NguYehova isahlulo endasabelwayo, nendebe endayabelwayo; Ulenze banzi ilifa lam.  <p><br/>
<p> Amacandelo andiwele ezindaweni ezimnandi; Hee! Ndide ndaba nelifa elihle.  <p><br/>
<p> Ndiya kumbonga uYehova ondinike icebo; Nasebusuku ziyandithethisa izintso zam.  <p><br/>
<p> Ndimmisile uYehova phambi kwam amaxesha onke; Ngokuba esekunene kum nje, andiyi kushukunyiswa.  <p><br/>
<p> Ngako oko iyavuya intliziyo yam, luyagcoba uzuko lwam: Nenyama yam iya kuhlala ikholosile.   <p><br/>
<p> Ngokuba akuyi kuwushiya umphefumlo wam kwelabafileyo; Akuyi kumyekela owakho wenceba ukuba abonane nesihogo.   <p><br/>
<p> Uya kundazisa umendo wobomi; Ebusweni bakho yinzaliseko yemivuyo; Ekunene kwakho yimihlali ngonaphakade. <p><br/>
<p> Umthandazo kaDavide. Buve, Yehova, ubulungisa; kubazele indlebe ukuhlahlamba kwam; Wubekele indlebe umthandazo wam, ongengamlomo ukhohlisayo.  <p><br/>
<p> Ibango lam malivele ebusweni bakho, Amehlo akho akhangele ngokuthe tye.  <p><br/>
<p> Uyicikidile intliziyo yam; undivelele ebusuku; Undinyibilikisile, akwafumana nto; Ndiyinkqangiyele into embi, ayiyi kuwugqitha umlomo wam.  <p><br/>
<p> Malunga nemisebenzi yabantu, ngelizwi lomlomo wakho, Mna ndizigcinile, andangena kwiindlela zamanyangaza.  <p><br/>
<p> Imikhondo yam ibambe iindlela zakho, Azashukuma iinyawo zam.  <p><br/>
<p> Mna ndinqula wena, ngokuba undiphendula, Thixo; Ndithobele indlebe yakho, kuve ukuthetha kwam.  <p><br/>
<p> Zibalule iinceba zakho, wena wabasindisayo abazimela ngawe, Ngesandla sakho sokunene, ngenxa yabasukela phezulu kubo.  <p><br/>
<p> Ndigcine njengeliso, njengokhozo lwalo, Ndisithelise ngesithunzi samaphiko akho,  <p><br/>
<p> Phambi kwabangendawo abandibhuqayo, Phambi kweentshaba zam ngokwasemphefumlweni ezindingungelayo.   <p><br/>
<p> Zithe fithi kukutyeba; Ngomlomo wazo zithetha ngekratshi.   <p><br/>
<p> Zindijikelezile ngoku ekuhambeni kwam; Amehlo azo ziwamisele ukundinqumela emhlabeni.   <p><br/>
<p> Ukufana kwazo kunjengengonyama engxamele ukuqwenga, Kunjengengonyama entsha ihleli entsithelweni.   <p><br/>
<p> Khawusuk’ ume, Yehova, Uyihlangabeze, uyiwise yona; Wusindise umphefumlo wam kongendawo ngekrele lakho;   <p><br/>
<p> Kubafo, ngesandla sakho, Yehova, Kubafo beli phakade, abasahlulo sikobu bomi; Osizalisileyo isisu sabo ngeengqwebo zakho; Bakholisile ngoonyana, Ukuphuphuma kwabo bakushiya neentsapho zabo.   <p><br/>
<p> Mna ndiya kububona ubuso bakho ndisebulungiseni; Ndiya kwaneliswa sisithomo sakho ekuvukeni kwam. <p><br/>
<p> Kumongameli. Eyomkhonzi kaYehova. EkaDavide, owawathethayo kuYehova amazwi ale ngoma, mhlenikweni uYehova wamhlangulayo esandleni seentshaba zakhe zonke nasesandleni sikaSawule; wathi: Ndikuthanda ngembilini yam, Yehova, lomelelo lwam.  <p><br/>
<p> Yehova, ngxondorha yam, mboniselo yam, msindisi wam, Thixo wam, liwa lam endizimela ngalo, Ngweletshetshe yam, luphondo losindiso lwam, ngxonde yam!  <p><br/>
<p> Ndinqula uYehova ongowokudunyiswa, Ndiyasindiswa ezintshabeni zam.  <p><br/>
<p> Izintya zokufa zandijikela; Imilambo yobutshijolo yandidandathekisa.  <p><br/>
<p> Izintya zelabafileyo zandibhijela; Izirhintyelo zokufa zabetha kum.  <p><br/>
<p> Ekubandezelekeni kwam ndanqula uYehova, Ndazibika kuThixo wam; Waliva etempileni yakhe izwi lam, Ukuzibika kwam kwafika phambi kwakhe ezindlebeni zakhe.  <p><br/>
<p> Lahexa ke lanyikima ihlabathi, Iziseko zeentaba zagungqa, Zahexa, ngokuba enomsindo.  <p><br/>
<p> Kwathi thaphu umsi emathatheni akhe, Wadla umlilo, uphuma emlonyeni wakhe, Kwavutha amalahle ephuma kuwo.  <p><br/>
<p> Wawathoba amazulu, wehla, Yangamafu amnyama phantsi kweenyawo zakhe.   <p><br/>
<p> Wakhwela ekerubhini, waphaphazela, Wee tshwebelele ngamaphiko omoya.   <p><br/>
<p> Wamisa ubumnyama baba lisithe lakhe, umnquba wakhe ngeenxa zonke kuye; Ubumnyama bamanzi, iingqimba zamafu.   <p><br/>
<p> Ekukhanyeni okuphambi kwakhe, kwatyhoboza emafini akhe Isiphango samatye, namalahle omlilo.   <p><br/>
<p> Wadudumisa ezulwini uYehova, Ophezu konke walikhupha ilizwi lakhe. Yasisiphango samatye namalahle omlilo.   <p><br/>
<p> Wathuma iintolo zakhe, wabaphangalalisa; Yamininzi imibane, wabadubaduba.   <p><br/>
<p> Imiphantsi yamanzi yabonakala, Kwatyhileka iziseko zelimiweyo Ngokukhalima kwakho, Yehova, Ngokufutha komoya womsindo wakho.   <p><br/>
<p> Wolula isandla ephezulu, wandibamba, Wandirhola emanzini amaninzi.   <p><br/>
<p> Wandihlangula elutshabeni lwam olunamandla, Kwabandithiyileyo, ngokuba bebomelele kunam.   <p><br/>
<p> Bandifikela ngemini yokusindeka kwam, UYehova wandixhasa.   <p><br/>
<p> Wandikhuphela endaweni ebanzi, Wandihlangula, ngokuba endithandile.   <p><br/>
<p> UYehova wandiphatha kakuhle ngokobulungisa bam, Wandibuyisela ngokobunyulu bezandla zam.   <p><br/>
<p> Ngokuba ndizigcina iindlela zikaYehova, Andemka ngokungendawo kuThixo wam.   <p><br/>
<p> Ngokuba onke amasiko akhe aphambi kwam, Nemimiselo yakhe andiyisusi kum;   <p><br/>
<p> Ndaye ndingogqibeleleyo kuye, Ndazigcina, andaba nabugwenxa,   <p><br/>
<p> Wandibuyisela ke uYehova ngokobulungisa bam, Ngokobunyulu bezandla zam phambi kwamehlo akhe.   <p><br/>
<p> Kowenceba uzenza owenceba, Kwigorha eligqibeleleyo uzenza ogqibeleleyo;   <p><br/>
<p> Kozenze nyulu uzenza onyulu, Kojibilizayo uzenza onobuqhokolo.   <p><br/>
<p> Ngokuba wena uyabasindisa abantu ababandezelekileyo, Uwathobe amehlo aqwayingileyo.   <p><br/>
<p> Ngokuba uyasilumeka isibane sam wena; UYehova uThixo wam uyabukhanyisela ubumnyama bam.   <p><br/>
<p> Ngokuba ngawe ndigila amajarha, NgoThixo wam ndiqabela ezindongeni.   <p><br/>
<p> UThixo yena, igqibelele indlela yakhe; Ilizwi likaYehova linyibilikisiwe, Uyingweletshetshe kubo bonke abazimela ngaye.   <p><br/>
<p> Ngokuba ngubani na onguThixo, ingenguye uYehova? Ngubani na oliliwa, ingenguThixo wethu?   <p><br/>
<p> UloThixo undibhinqise ubukroti, Uyigqibelelisileyo indlela yam;   <p><br/>
<p> Uzifanisayo iinyawo zam nezamaxhamakazi, Undimisayo emimangweni yam:   <p><br/>
<p> Uzifundisayo ukulwa izandla zam, Zityede isaphetha sobhedu iingalo zam.   <p><br/>
<p> Undinikileyo ingweletshetshe yosindiso lwakho: Sandixhasa isandla sakho sokunene; Ululamo lwakho lwandikhulisa.   <p><br/>
<p> Wawenzela indawo ebanzi amanyathela am phantsi kwam, Amaxhwele am akahexa.   <p><br/>
<p> Ndazisukela iintshaba zam, ndazifumana; Andabuya zada zaphela.   <p><br/>
<p> Ndaziqoba; azaba nakuvuka, Zawa phantsi kweenyawo zam.   <p><br/>
<p> Wandibhinqisa ubukroti ekulweni, Wabaguqisa phantsi kwam abasukela phezulu kum;   <p><br/>
<p> Wandinika ikhosi leentshaba zam, Abandithiyayo ndababhangisa.   <p><br/>
<p> Bazibika, akwabakho msindisi; Bazibika kuYehova, akabaphendula.   <p><br/>
<p> Ndabacola, banjengothuli phambi komoya, Ndabaphalaza njengodaka lwezitrato.   <p><br/>
<p> Wandisiza ekubambaneni kwabantu, Wandimisa ndayintloko yeentlanga; Abantu ebe ndingabazi bandikhonza.   <p><br/>
<p> Besave ngeendlebe, bandithobela, Oonyana bolunye uhlanga bahanahanisa kum;   <p><br/>
<p> Oonyana bolunye uhlanga bantshwenya, Baphuma bengcangcazela ekuvingcelweni kwabo.   <p><br/>
<p> UYehova uhleli; lelokubongwa iliwa lam, Aphakanyiswe uThixo ondisindisayo.   <p><br/>
<p> UloThixo wandinika impindezelo, Uzikhandaniselayo izizwe phantsi kwam;   <p><br/>
<p> Undisiza ezintshabeni zam; Ewe, wena undiphakamisayo kwabasukela phezulu kum, Undihlangule kumfo ogonyamelayo.   <p><br/>
<p> Ngenxa yoko ndiya kubulela kuwe, Yehova, phakathi kweentlanga, Ndivume kwigama lakho.   <p><br/>
<p> Ulokhulisa iintsindiso zokumkani wakhe: Wenzayo inceba kumthanjiswa wakhe, KuDavide, nakwimbewu yakhe kude kuse ephakadeni. <p><br/>
<p> Kumongameli. Umhobe kaDavide. Izulu libalisa uzuko lukaThixo, Saye isibhakabhaka sixela umsebenzi wezandla zakhe.  <p><br/>
<p> Imini impompozelela imini intetho, Ubusuku buxelela ubusuku ukwazi.  <p><br/>
<p> Akukho ntetho, akukho mazwi, Apho singavakaliyo isandi sawo.  <p><br/>
<p> Intambo yawo yokulinganisa iphume yaya ehlabathini lonke, Kwaba seziphelweni zelimiweyo ukukhuluma kwawo. Ilanga ulimisele intente kuwo,  <p><br/>
<p> Lona linjengomyeni ke ephuma egumbini lakhe; Linemihlali njengegorha, ukugidima ngomendo walo.  <p><br/>
<p> Kusesiphelweni sezulu ukuphuma kwalo, Ukujikeleza kwalo kusa eziphelweni zalo; Akukho nto inokusithela ebushushwini balo.  <p><br/>
<p> Umyalelo kaYehova ugqibelele, ubuyisa umphefumlo; Isingqino sikaYehova sinyanisekile, sinika isiyatha ubulumko.  <p><br/>
<p> Izimiselo zikaYehova zithe tye, zivuyisa intliziyo; Umthetho kaYehova unyulu, ukhanyisela amehlo.  <p><br/>
<p> Ukoyika uYehova kucocekile, kumi ngonaphakade; Izigwebo zikaYehova ziyinyaniso, zibubulungisa kwaphela.   <p><br/>
<p> Zinokunqweneleka kunegolide zona, nakunengcwengiweyo eninzi; Zimnandi kunobusi, kunencindi yobusi.   <p><br/>
<p> Zikwamkhanyisela umkhonzi wakho; Ekuzigcineni mkhulu umvuzo.   <p><br/>
<p> Ukulahleka, ngubani na okuqondayo? Ndenze msulwa kokusitheleyo.   <p><br/>
<p> Kwanasekukhukhumaleni mnqande umkhonzi wakho; Makungandilawuli; ukuze ndandule ukuba ngogqibeleleyo, Ndibe msulwa ekukreqeni okukhulu.   <p><br/>
<p> Makakholeke amazwi omlomo wam, nezicamango zentliziyo yam, Phambi kwakho, Yehova, liwa lam, mkhululi wam. <p><br/>
<p> Kumongameli. Umhobe kaDavide. Ngamana wakuphendula uYehova ngemini yembandezelo, Ngamana lakusa engxondeni igama likaThixo kaYakobi!  <p><br/>
<p> Wakuthumela uncedo lwasengcweleni, Wakuxhasa eseZiyon!  <p><br/>
<p> Wayikhumbula yonke iminikelo yakho yokudla, Wawafumana etyebile amadini akho anyukayo! (Phakamisani.)  <p><br/>
<p> Wakunika ngokwentliziyo yakho, Walizalisa lonke icebo lakho!  <p><br/>
<p> Singamemelela ngosindiso lwakho, Siphakamise iibhanile zethu egameni loThixo wethu; Azizalise uYehova zonke izicelo zakho.  <p><br/>
<p> Ndiyazi ngoku ukuba uYehova ngumsindisi womthanjiswa wakhe; Uya kumphendula emazulwini akhe angcwele Ngobugorha obusindisayo besandla sakhe sokunene.  <p><br/>
<p> Abanye bakhankanya iinqwelo zokulwa, abanye bakhankanye amahashe, Ke thina sikhankanya igama likaYehova uThixo wethu.  <p><br/>
<p> Bona baguqile bawa; Thina siphakamile sema.  <p><br/>
<p> Yehova, sindisa; Ukumkani asiphendule ngemini yokubiza kwethu. <p><br/>
<p> Kumongameli. Umhobe kaDavide. Yehova, uvuyile ngamandla akho ukumkani, Asikuko nokuba uyagcoba ngosindiso lwakho!  <p><br/>
<p> Umnike umnqweno wentliziyo yakhe Akwasilandula isicelo somlomo wakhe. (Phakamisani.)  <p><br/>
<p> Ngokuba umkhawulela ngeentsikelelo zokulungileyo, Umthwesa isithsaba segolide engcwengekileyo.  <p><br/>
<p> Wacela ubomi kuwe, wampha, Wamnika imihla emide ngonaphakade kanaphakade.  <p><br/>
<p> Lukhulu uzuko lwakhe ngosindiso lwakho; Ubeka phezu kwakhe indili nobungangamela.  <p><br/>
<p> Ngokuba umenze waba yintsikelelo ngonaphakade, Umvuyisa ngovuyo ebusweni bakho.  <p><br/>
<p> Ngokuba ukumkani ukholose ngoYehova, Ngenceba yOsenyangweni akayi kushukunyiswa.  <p><br/>
<p> Isandla sakho siya kuzifumana zonke iintshaba zakho, Esokunene sakho siya kubafumana abakuthiyayo.  <p><br/>
<p> Uya kubenza babe njengeziko lomlilo, wakubonakala. UYehova uya kubaginya ngomsindo wakhe, Nomlilo ubadle.   <p><br/>
<p> Uya kusitshabalalisa isiqhamo sabo emhlabeni, Imbewu yabo koonyana babantu.   <p><br/>
<p> Ngokuba bakuthobela ububi, Bacinga iyelenqe; abayi kufeza nto.   <p><br/>
<p> Ngokuba uya kubenza bakunikele umhlana; Ngesaphetha sakho uya kuxuna iintolo zakho ebusweni babo.   <p><br/>
<p> Phakama, Yehova, ngamandla akho; Siya kuvuma sibethe uhadi ngobugorha bakho. <p><br/>
<p> Kumongameli: ngeyelexhama lesifingo. Umhobe kaDavide. Thixo wam, Thixo wam, undilahleleni na? Ukude ngani na ekusindisweni kwam, nasemazwini okubonga kwam?  <p><br/>
<p> Thixo wam, ndiyabiza emini, ungaphenduli; Nasebusuku ndiyabiza, andithozanyiswa noko.  <p><br/>
<p> Ungcwele ke wena, Ungulohlala ezindumisweni zakwaSirayeli.  <p><br/>
<p> Oobawo bakholosa ngawe, Bakholosa, wabasiza;  <p><br/>
<p> Bakhala kuwe, basinda; Bakholosa ngawe, abadana.  <p><br/>
<p> Ke mna ndingumbungu, andimntu; Ndisisingcikivo soluntu, into edelekileyo ebantwini.  <p><br/>
<p> Bonke abandibonayo bayandigculela; Bayasineka, bahlunguzela intloko;  <p><br/>
<p> Bathi, Makazilahlele kuYehova, amsize, Amhlangule kaloku, ngokuba emthandile.  <p><br/>
<p> Ewe, nguwe umtyhobozisi wam esizalweni, Inkolosisi yam ndisemabeleni kama.   <p><br/>
<p> Ndalahlelwa kuwe kwasesizalweni; Kwasembilinini kama ubunguThixo wam.   <p><br/>
<p> Musa ukuba kude nam, ngokuba isondele imbandezelo, Ngokuba akukho mncedi.   <p><br/>
<p> Ndingqongwe ziinkunzi ezininzi, Ndihlanganyelwe zeziziimbalasane zaseBhashan.   <p><br/>
<p> Zindakhamele umlomo wazo, Njengengonyama eqwengayo, egqumayo.   <p><br/>
<p> Ndiphalele njengamanzi, Ahlukene onke amathambo am; Yanjengomthwebeba intliziyo yam, Inyibilikile phakathi kwezibilini zam.   <p><br/>
<p> Omile njengegophe amandla am, Ulwimi lwam lunamathele ekhuhlangubeni lam; Undibeka eluthulini lokufa.   <p><br/>
<p> Ngokuba izinja zindirhawule, Ibandla labenzi bokubi lindingungele; Bagqobhoza izandla zam neenyawo zam.   <p><br/>
<p> Ndinokuwabala onke amathambo am; Bona bayandijonga, bayandibonela,   <p><br/>
<p> Babelana ngeengubo zam, Isambatho sam basenzela amaqashiso.   <p><br/>
<p> Ke wena, Yehova, musa ukuba kude; Mandla am, khawuleza undincede.   <p><br/>
<p> Wuhlangule ekreleni umphefumlo wam, Okuphela kwawo, ethupheni lenja.   <p><br/>
<p> Ndisindise emlonyeni wengonyama, Nasezimpondweni zenqu uya kundiphendula.   <p><br/>
<p> Ndiya kulazisa igama lakho kubazalwana bam, Ndikudumise phakathi kwebandla, ndithi,   <p><br/>
<p> Nina nimoyikayo uYehova, mdumiseni; Nonke, mbewu kaYakobi, mzukiseni, Nimhlonele nina, mbewu yonke kaSirayeli.   <p><br/>
<p> Kuba azidelekanga, azibanga nazothe kuye iintsizi zolusizana; Akabusithelisanga ubuso bakhe kuye; Ekuzibikeni kwakhe kuye waphulaphula.   <p><br/>
<p> Ivela kuwe indumiso yam ebandleni elikhulu; Nezibhambathiso zam ndiya kuzizalisa phambi kwabamoyikayo.   <p><br/>
<p> Baya kudla abalulamileyo, bahluthe; Baya kudumisa uYehova abamngxamelayo. Ngamana yaphila intliziyo yenu ngonaphakade!   <p><br/>
<p> Ziya kukhumbula zibuyele kuYehova zonke iziphelo zehlabathi, Iqubude phambi kwakhe yonke imizalwane yeentlanga:   <p><br/>
<p> Ngokuba bobukaYehova ubukumkani, Nguye umlawuli ezintlangeni.   <p><br/>
<p> Baya kudla, baqubude, bonke abatyebileyo behlabathi; Baya kuguqa phambi kwakhe bonke abatshona eluthulini, Abangawugciniyo umphefumlo wabo.   <p><br/>
<p> Imbewu iya kumkhonza; Kuya kubaliselwa isizukulwana ngayo iNkosi.   <p><br/>
<p> Baya kuza baxele ubulungisa bayo Kubantu abaza kuzalwa, ukuba oko ukwenzile. <p><br/>
<p> Umhobe kaDavide. UYehova ngumalusi wam, andisweli lutho.  <p><br/>
<p> Wenza ukuba mandibuthe emakriweni aluhlaza; Undithundezela emanzini angawokuphumla.  <p><br/>
<p> Uyawubuyisa umphefumlo wam; Undikhaphela ezindleleni zobulungisa ngenxa yegama lakhe.  <p><br/>
<p> Nokuba ndihamba emfuleni wethunzi lokufa, Andiyi koyika bubi, ngokuba unam wena; Intonga yakho, umsimelelo wakho, uyandithuthuzela.  <p><br/>
<p> Undilungisela isithebe phambi kwababandezeli bam, Uyithambisa ngeoli intloko yam, Indebe yam iyaphalala.  <p><br/>
<p> Inene, ndiya kulandelwa kokulungileyo nenceba Yonke imihla yobomi bam, Ndihlale endlwini kaYehova Imihla emide. <p><br/>
<p> Umhobe kaDavide. LelikaYehova ihlabathi nenzaliseko yalo, Elimiweyo, nabahleli kulo;  <p><br/>
<p> Ngokuba yena waliseka phezu kweelwandle, Walizinzisa phezu kwemilambo.  <p><br/>
<p> Ngubani na onokunyuka aye entabeni kaYehova? Ngubani na onokuma endaweni yakhe engcwele?  <p><br/>
<p> Ngozandla zimsulwa, ontliziyo inyulu, Ongawuphakamiseli kwinkohlakalo umphefumlo wakhe, Ongafungiyo ngenkohliso.  <p><br/>
<p> Uya kwamkela intsikelelo kuYehova, Nobulungisa kuThixo ongumsindisi wakhe.  <p><br/>
<p> Siso eso isizukulwana sabamngxameleyo, Sababufunayo ubuso bakho, Thixo kaYakobi.(phakamisani.)  <p><br/>
<p> Phakamisani iintloko zenu, masango; Niziphakamise, minyango yaphakade, Angene uKumkani wozuko.  <p><br/>
<p> Ngubani na ke lo Kumkani wozuko? NguYehova onamandla, oligorha; NguYehova, igorha emfazweni.  <p><br/>
<p> Phakamisani iintloko zenu, masango, Niziphakamise, minyango yaphakade, Angene lo Kumkani wozuko.   <p><br/>
<p> Ngubani na ke yena uKumkani wozuko? NguYehova wemikhosi, Nguye lo Kumkani wozuko. (Phakamisani.) <p><br/>
<p> EkaDavide. Ndiwuphakamisela kuwe, Yehova, umphefumlo wam.  <p><br/>
<p> Thixo wam, ndikholose ngawe, Mandingadani; Mazingandivuyeleli iintshaba zam.  <p><br/>
<p> Ewe, bonke abo bakuthembayo abayi kudana; Kuya kudana abo banginiza ngelize.  <p><br/>
<p> Ndazise iindlela zakho, Yehova, Ndifundise umendo wakho.  <p><br/>
<p> Ndinyathelise enyanisweni yakho, undifundise; Ngokuba unguThixo ongumsindisi wam; Ndithembe wena yonke imihla.  <p><br/>
<p> Khumbula iimfesane zakho, Yehova, neenceba zakho; Ngokuba kususela kwaphakade zikho.  <p><br/>
<p> Musa ukuzikhumbula izono zobutsha bam, nokreqo lwam; Ndikhumbule ngokwenceba yakho wena, Ngenxa yokulunga kwakho, Yehova.  <p><br/>
<p> Ulungile, uthe tye uYehova; Ngenxa yoko uyabayalela indlela aboni.  <p><br/>
<p> Uyabanyathelisa abalulamileyo emasikweni akhe, Abafundise abalulamileyo indlela yakhe.   <p><br/>
<p> Zonke iindlela zikaYehova ziyinceba nenyaniso, Kwabagcina umnqophiso wakhe nezingqino zakhe.   <p><br/>
<p> Ngenxa yegama lakho, Yehova, xolela ubugwenxa bam, Ngokuba bukhulu bona.   <p><br/>
<p> Ngubani na ke umntu omoyikayo uYehova? Womyalela indlela aya kuyinyula.   <p><br/>
<p> Umphefumlo wakhe wohlala wonwabile, Imbewu yakhe ilidle ilifa ilizwe.   <p><br/>
<p> Ukucweya kukaYehova kunabamoyikayo; Ubazisa umnqophiso wakhe.   <p><br/>
<p> Amehlo am ahlala emi kuYehova, Ngokuba nguye ozirholayo eluthanjeni iinyawo zam.   <p><br/>
<p> Ndibheke, undibabale, Ngokuba ndindodwa, ndibandezelekile.   <p><br/>
<p> Iimbandezelo zentliziyo yam ziphangalalisiwe; Ndikhuphe ekucuthekeni kwam.   <p><br/>
<p> Khangela ukucinezeleka kwam nokwaphuka kwam, Uxolele zonke izono zam.   <p><br/>
<p> Zikhangele iintshaba zam, ngokuba zininzi; Zindithiye ngentiyo egonyamelayo.   <p><br/>
<p> Wugcine umphefumlo wam, undihlangule; Mandingadani, ngokuba ndizimela ngawe.   <p><br/>
<p> Ukugqibelela nokuthi tye makundilondoloze, Ngokuba ndithembele kuwe.   <p><br/>
<p> Khulula uSirayeli, Thixo, Ezimbandezelweni zakhe zonke. <p><br/>
<p> EkaDavide. Lithethe ityala lam, Yehova, ngokuba mna ndihambe engqibelelweni yam, Ndakholosa ngoYehova, andahexa.  <p><br/>
<p> Ndicikide, Yehova, undilinge; Nyibilikisa izintso zam nentliziyo yam.  <p><br/>
<p> Ngokuba inceba yakho iphambi kwamehlo am, Ndihamba enyanisweni yakho.  <p><br/>
<p> Andihlali namadoda akhohlakeleyo, Andihambi nabanyhwalazi.  <p><br/>
<p> Ndilithiyile ibandla labenzi bobubi, Andihlali nabangendawo.  <p><br/>
<p> Ndizihlamba kokumsulwa izandla zam, Ndisiphahle isibingelelo sakho, Yehova,  <p><br/>
<p> Ukuba ndivakalise izwi lokubulela, Ndibalise ngayo yonke imisebenzi yakho ebalulekileyo.  <p><br/>
<p> Yehova, ndiyalithanda ikhaya eliyindlu yakho, Nendawo yokuhlala kozuko lwakho.  <p><br/>
<p> Musa ukuwubuthela umphefumlo wam ndawonye naboni, Ubomi bam ndawonye namadoda anamagazi;   <p><br/>
<p> Wona azandla zinamanyala, Wona ezokunene zawo zizeleyo zizicengo.   <p><br/>
<p> Mna ke okwam ndihamba engqibelelweni yam; Ndikhulule, undibabale.   <p><br/>
<p> Unyawo lwam lumi endaweni ebanzi; Ndimbonga uYehova ndisemabandleni. <p><br/>
<p> EkaDavide. NguYehova umkhanyiseli wam nomsindisi wam, ndiya koyika bani na? NguYehova inqaba yobomi bam, ndiya kunkwantya ngabani na?  <p><br/>
<p> Bakusondela kum abenzi bobubi ukuba badle inyama yam, Bakuza ababandezeli bam neentshaba zam kum, bakhubeka bawa bona.  <p><br/>
<p> Bendingafanelana ndirhawulwe ngumkhosi isuka ingoyiki intliziyo yam; Bendingafanelana ndiphakanyelwe yimfazwe, ndisuka ndithembe noko.  <p><br/>
<p> Ndicele nto-nye kuYehova, ndifuna yona: Ukuba ndihlale endlwini kaYehova yonke imihla yobomi bam, Ndibone ubuhle bukaYehova, ndiphicothe etempileni yakhe.  <p><br/>
<p> Ngokuba undigusha emnqubeni wakhe ngemini yobubi, Undisithelisa esitheni lentente yakhe, Undimisa eweni.  <p><br/>
<p> Ngoku ke iya kuphakama intloko yam phezu kweentshaba zam ezindijikelezayo, Ndibingelele ententeni yakhe imibingelelo yokuduma, Ndivume, ndibethe uhadi kuYehova.  <p><br/>
<p> Yiva, Yehova, ndakubiza ngezwi lam; Ndibabale, undiphendule.  <p><br/>
<p> Intliziyo yam ithi kuwe, kweli uthi, Funani ubuso bam, Ubuso bakho, Yehova, ndiya kubufuna.  <p><br/>
<p> Musa ukubusithelisa ubuso bakho kum; Musa ukumgila umkhonzi wakho ngomsindo; Uluncedo lwam, musa ukundilahla; Musa ukundishiya, Thixo ondisindisayo.   <p><br/>
<p> Ngokuba ubawo noma bandishiyile, Wesuka uYehova wandichola.   <p><br/>
<p> Ndiyalele, Yehova, indlela yakho, Ndikhaphe emendweni othe tye, ngenxa yabandilaleleyo.   <p><br/>
<p> Musa ukundinikela elitheni labandibandezelayo, Ngokuba ndiphakanyelwe ngamangqina axokayo, nabafutha ukugonyamela.   <p><br/>
<p> Ndinge ndiphelelwe, koko bendikholwa kukuba ndokubona ukulunga kukaYehova Ezweni lobu bomi.   <p><br/>
<p> Thembela kuYehova; Yomelela, ikhaliphe intliziyo yakho, Uthembele kuYehova. <p><br/>
<p> EkaDavide. Ndidanduluka kuwe, Yehova; Liwa lam, musa ukuzenza isithulu; Hleze, wakuthi cwaka kum, Ndifane nabahla baye emhadini.  <p><br/>
<p> Yiva izwi lokukhunga kwam ekuzibikeni kwam kuwe, Ekuziphakamiseleni kwam izandla zam kwingcwele kangcwele.  <p><br/>
<p> Musa ukundiqweqwedisa nabangendawo, Nabenzi bobutshinga; Abathetha uxolo kummelwane wabo, Benobubi ezintliziyweni zabo.  <p><br/>
<p> Banike ngokwemisebenzi yabo, ngokobubi beentlondi zabo; Banike ngokwezenzo zezandla zabo; Babuyisele ngokwempatho yabo.  <p><br/>
<p> Ekubeni bengayiqondi imisebenzi kaYehova, Nezenzo zezandla zakhe, Uya kubagungxula, angabakhi.  <p><br/>
<p> Makabongwe uYehova, Kuba elivile ilizwi lokukhunga kwam.  <p><br/>
<p> NguYehova amandla am nengweletshetshe yam; Yakholosa ngaye intliziyo yam, ndancedeka. Iyadlamka ke intliziyo yam, Ndiyamdumisa ngengoma yam.  <p><br/>
<p> UYehova ungamandla kubo; Uligwiba losindiso kumthanjiswa wakhe yena.  <p><br/>
<p> Sindisa abantu bakho, Usikelele ilifa lakho, Ubaluse, ubathwale kude kuse ephakadeni. <p><br/>
<p> Umhobe kaDavide. Mnikeni uYehova, nina nyana bakaThixo, Mnikeni uYehova uzuko namandla.  <p><br/>
<p> Mnikeni uYehova uzuko lwegama lakhe; Qubudani kuYehova nivethe ezingcwele.  <p><br/>
<p> Izwi likaYehova liphezu kwamanzi; UThixo wozuko uyadudumisa, KwauYehova phezu kwamanzi amaninzi.  <p><br/>
<p> Izwi likaYehova linamandla, Izwi likaYehova linobungangamela;  <p><br/>
<p> Izwi likaYehova laphula imisedare, UYehova waphula imisedare yaseLebhanon.  <p><br/>
<p> Uyidlobisa njengenkonyana, ILebhanon neSiriyon njengethole lenqu.  <p><br/>
<p> Izwi likaYehova lilenyise okwamalangatye omlilo,  <p><br/>
<p> Izwi likaYehova liyenza isaqhwithi intlango, UYehova uyenza isaqhwithi intlango yaseKadeshe.  <p><br/>
<p> Izwi likaYehova lizuzisa amaxhamakazi, Lihlube amahlathi; Etempileni yakhe into yonke iphela ithi, Luzuko!   <p><br/>
<p> UYehova wahlala kunogumbe, UYehova uhleli enguKumkani ngonaphakade.   <p><br/>
<p> UYehova uya kubanika abantu bakhe amandla; UYehova uya kubasikelela abantu bakhe ngoxolo. <p><br/>
<p> Umhobe: ingoma yokusungulwa kwayo indlu. EkaDavide. Ndiya kukuphakamisa, Yehova, kuba undirholile wandinyusa, Akwazivuyisa iintshaba zam ngam.  <p><br/>
<p> Yehova, Thixo wam, Ndazibika kuwe, wandiphilisa;  <p><br/>
<p> Yehova, uwunyusile kwelabafileyo umphefumlo wam, Wandidlisa ubomi, ukuba ndingehli ndiye emhadini.  <p><br/>
<p> Mbetheleni uhadi uYehova, nina bakhe benceba, Nibulele isikhumbuzo sakhe esingcwele,  <p><br/>
<p> Ngokuba yinto yephanyazo umsindo wakhe, Itarhu lakhe liyinto yobomi; Ngokuhlwa kulalisa ukulila, Kusasa kubakho ukumemelela.  <p><br/>
<p> Ke mna ndathi ebunqobeni bam, Andiyi kushukunyiswa naphakade.  <p><br/>
<p> Yehova, enkolosekweni yakho ubuyiqinisile intaba yam; Ubusithelisile ubuso bakho, ndakhwankqiswa.  <p><br/>
<p> Ndadanduluka kuwe, Yehova, Ndakhunga kuYehova:  <p><br/>
<p> Ndathi, Kukho nzuzo yani na egazini lam, ekuhleni kwam ndiye esihogweni? Lokudumisa na uthuli? loyixela na inyaniso yakho?   <p><br/>
<p> Yiva, Yehova, undibabale; Yehova, yiba ngumncedi wam.   <p><br/>
<p> Wakuguqula ukulila kwam, kwaba kukuqamba; Wandikhulula ezirhwexayo, wandibhinqisa uvuyo,   <p><br/>
<p> Ukuze uzuko lwam luvume ngawe, lungathi cwaka. Yehova, Thixo wam, ndiya kubulela kuwe ngonaphakade. <p><br/>
<p> Kumongameli. Umhobe kaDavide. Ndizimela ngawe, Yehova, mandingaze ndidaniswe; Ndisize ngobulungisa bakho.  <p><br/>
<p> Ndithobele indlebe yakho, ungxame undihlangule; Yiba liliwa eliligwiba kum, Indlu yemboniselo yokundisindisa.  <p><br/>
<p> Ngokuba ingxondorha yam nemboniselo yam nguwe; Ngenxa yegama lakho uya kundikhapha undithundeze.  <p><br/>
<p> Uya kundirhola esibatheni ababesigqumele mna, Ngokuba uyinqaba yam.  <p><br/>
<p> Ndiwuyaleza umoya wam esandleni sakho; Uyandikhulula, Yehova, Thixo wenyaniso.  <p><br/>
<p> Ndibathiyile abagcine amampunge angento yanto. Ndikholose ngoYehova mna.  <p><br/>
<p> Ndiya kugcoba ndivuye ngenceba yakho, Ngenxa enokuba uzibonile iintsizi zam, Wazazi iingxingongo zomphefumlo wam;  <p><br/>
<p> Akwandivingcela ngesandla seentshaba, Wazimisa endaweni ebanzi iinyawo zam.  <p><br/>
<p> Ndibabale, Yehova, ngokuba ndibandezelekile; Lonakele kukukhathazeka iliso lam, nomphefumlo wam, nesisu sam;   <p><br/>
<p> Ngokuba buphelile sisingqala ubomi bam, Neminyaka yam kukuncwina; Ayagexa amandla am ngobugwenxa bam, Namathambo am aluphele.   <p><br/>
<p> Ngenxa yababandezeli bam bonke ndaba sisingcikivo, Ngokukodwa kubamelwane bam; ndaba yinto yokunkwantyisa kwabandaziyo; Abandibonayo ngaphandle baya ndibaleka.   <p><br/>
<p> Ndilityelwe njengomfi ongasakhunjulwayo; Ndinjengesitya esiza kulahlwa.   <p><br/>
<p> Ngokuba ndive intlebendwane yabaninzi, Ukunxunguphala ngeenxa zonke. Ekugquguleni kwabo ngam, Bankqangiyela ukuthabatha umphefumlo wam.   <p><br/>
<p> Ke mna ndikholose ngawe, Yehova; Ndithi, UnguThixo wam wena.   <p><br/>
<p> Asesandleni sakho amaxesha am; Ndihlangule esandleni seentshaba zam nakwabandisukelayo.   <p><br/>
<p> Khanyisa ubuso bakho phezu komkhonzi wakho; Ndisindise ngenceba yakho.   <p><br/>
<p> Yehova, andiyi kudana, ngokuba ndinqula wena; Makudane abangendawo, bathi cwaka kwelabafileyo.   <p><br/>
<p> Mawubotshwe umlomo wobuxoki, Othetha ngelungisa ngokusa, Unekratshi, udela.   <p><br/>
<p> Hayi, ubukhulu bokulunga kwakho, obuqwebele abakoyikayo, Obenzela abazimela ngawe, ebusweni boonyana babantu!   <p><br/>
<p> Ubasithelisa esitheni lobuso bakho kumayelenqe abantu; Uyabagusha emnqubeni ekubambaneni kweelwimi.   <p><br/>
<p> Makabongwe uYehova, Ngokuba endenzele inceba ebalulekileyo emzini onqabileyo.   <p><br/>
<p> Ke mna ndathi ekuphakuzeleni kwam, Ndinqanyulwe andabakho emehlweni akho. Waliva noko izwi lokukhunga kwam ekuzibikeni kwam kuwe.   <p><br/>
<p> Thandani uYehova, nonke nina bakhe benceba; NguYehova umlondolozi wabanyanisileyo, Umphindezeli ngokukhulu kowenza ngekratshi.   <p><br/>
<p> Yomelelani, ikhaliphe intliziyo yenu Nonke nina nithembele kuYehova. <p><br/>
<p> EkaDavide. Eyokuqiqa. Hayi, uyolo lwakhe olukreqo luxolelweyo, osono siselelweyo!  <p><br/>
<p> Hayi, uyolo lomntu angabubaleliyo uYehova kuye ubugwenxa, Ekungekho kukhohlisa emoyeni wakhe!  <p><br/>
<p> Ndithi ndakuthi cwaka, aluphale amathambo am Ngokubhonga kwam imihla yonke.  <p><br/>
<p> Ngokuba imini nobusuku, besinzima phezu kwam isandla sakho, Baguquka ubumanzi bam, baba kukubalela kwasehlotyeni. (Phakamisani.)  <p><br/>
<p> Ndikwazisile isono sam, ubugwenxa bam andabugquma; Ndathi, Ndoluvuma ukreqo lwam kuYehova; Wabuxolela ke wena ubugwenxa besono sam. (Phakamisani.)  <p><br/>
<p> Ngenxa yoko mabathandaze kuwe bonke abenceba ngexesha lokukufumana; Inene, ekukhukuleni kwamanzi amaninzi Akayi kufika kubo.  <p><br/>
<p> Wena uyindawo yokuzimela kwam; uyandilondoloza embandezelweni, Undingqonge ngomemelelo lokusiza. (Phakamisani.)  <p><br/>
<p> Ndiya kukuqiqisa ndikuyalele indlela owohamba ngayo: Ndiya kukucebisa, iliso lam likuwe.  <p><br/>
<p> Musani ukuba njengamahashe, njengoondlebende, ukungabi nangqondo; Abazivatho zingumkhala, neentambo zokubabopha umlomo; Bengenazo abasayi kusondela kuwe.   <p><br/>
<p> Mkhulu umvandedwa wongendawo; Ke okholosa ngoYehova, yena uya kumjikela ngenceba.   <p><br/>
<p> Vuyani kuYehova, nigcobe, nina malungisa, Nimemelele, nina nonke bantliziyo zithe tye. <p><br/>
<p> Memelelani kuYehova, nina malungisa; Ibafanele abathe tye indumiso.  <p><br/>
<p> Bulelani kuYehova ngohadi, Mbetheleni umrhubhe ontambo zilishumi.  <p><br/>
<p> Mvumeleni ingoma entsha, Nilungise ukubetha ngelokuduma;  <p><br/>
<p> Nokuba lithe tye ilizwi likaYehova, Konke akwenzayo kuthembekile.  <p><br/>
<p> Ngumthandi wobulungisa nokusesikweni, Lizele ihlabathi yinceba kaYehova.  <p><br/>
<p> Lenzeka ngelizwi likaYehova izulu, Umkhosi walo lonke ngomoya womlomo wakhe.  <p><br/>
<p> Ulobutha njengemfumba amanzi olwandle, Ulobeka koovimba amanzi enzonzobila.  <p><br/>
<p> Malimoyike uYehova lonke ihlabathi, Bamhlonele bonke abemi belimiweyo;  <p><br/>
<p> Ngokuba wathetha, kwabakho; Wawisa umthetho yena, kwema.   <p><br/>
<p> UYehova ulitshitshisile icebo leentlanga; Uzalele iingcinga zezizwe.   <p><br/>
<p> Icebo likaYehova limi ngonaphakade, Iingcinga zentliziyo yakhe kwizizukulwana ngezizukulwana.   <p><br/>
<p> Hayi, uyolo lohlanga oluThixo walo unguYehova; Lwabantu abanyulileyo, baba lilifa kuye.   <p><br/>
<p> Uqondele esemazulwini uYehova; Uyababona bonke oonyana babantu;   <p><br/>
<p> Esendaweni yakhe yokuhlala, wondele Kubemi bonke behlabathi:   <p><br/>
<p> Ulobumba ngakunye intliziyo yabo, Uloqonda zonke izenzo zabo.   <p><br/>
<p> Akukho kumkani osindiswa yimpi enkulu; Igorha alihlangulwa ngamandla alo amakhulu.   <p><br/>
<p> Liyaxoka ihashe ukuba lingasindisa, Nangamandla alo amakhulu alinakusiza.   <p><br/>
<p> Yabona, iliso likaYehova likubo abamoyikayo, Abalindele inceba yakhe,   <p><br/>
<p> Ukuba awuhlangule ekufeni umphefumlo wabo, Abagcine ngexesha lendlala.   <p><br/>
<p> Umphefumlo wethu ulindele kuYehova; Nguye uncedo lwethu, nengweletshetshe yethu.   <p><br/>
<p> Ngokuba iya kuvuya ngaye intliziyo yethu, Sikholosile nje ngegama lakhe elingcwele.   <p><br/>
<p> Inceba yakho mayibe phezu kwethu, Yehova, Njengoko sikulindeleyo kuwe. <p><br/>
<p> EkaDavide; oko wazenza ophambene ingqondo phambi koAbhimeleki, waza yena wamgxotha, wahamba. Ndiya kumbonga uYehova ngamaxesha onke, Ihlale isemlonyeni wam indumiso yakhe.  <p><br/>
<p> Uya kuqhayisa umphefumlo wam ngoYehova; Bova abalulamileyo, bavuye.  <p><br/>
<p> Menzeni mkhulu kunye nam uYehova, Siliphakamise kunye igama lakhe.  <p><br/>
<p> Ndamfuna uYehova, wandiphendula; Wandihlangula kwiinto zonke endinxunguphala zizo.  <p><br/>
<p> Babheka kuye, bakhazimla; Ubuso babo ababa nazintloni.  <p><br/>
<p> Usizana lwadanduluka, weva uYehova, Walusindisa ezimbandezelweni zalo zonke.  <p><br/>
<p> Isithunywa sikaYehova sibangqinga ngeenxa zonke abamoyikayo, Sibahlangule.  <p><br/>
<p> Yivani, nibone ukuba ulungile uYehova. Hayi, uyolo lomfo ozimela ngaye!  <p><br/>
<p> Moyikeni uYehova, nina bangcwele bakhe, Ngokuba abanakuswela abamoyikayo.   <p><br/>
<p> Iingonyama ezintsha ziyaswela, zilambe; Ke bona abamfunayo uYehova abasweli nanye into elungileyo.   <p><br/>
<p> Yizani, bonyana, phulaphulani kum; Ndonifundisa ukoyika uYehova.   <p><br/>
<p> Ngubani na umntu obungxameleyo ubomi, Othanda imihla yokubona okulungileyo?   <p><br/>
<p> Gcina ulwimi lwakho ebubini, Umlomo wakho ungathethi nkohliso.   <p><br/>
<p> Suka ebubini, wenze okulungileyo; Funa uxolo, uluphuthume.   <p><br/>
<p> Amehlo kaYehova akumalungisa, Iindlebe zakhe zisekuzibikeni kwawo.   <p><br/>
<p> Ubuso bukaYehova bujonge abenzi bokubi, Ukuba akunqumle ehlabathini ukukhunjulwa kwabo.   <p><br/>
<p> Akhala, weva uYehova; Wawahlangula ezimbandezelweni zawo zonke.   <p><br/>
<p> Usondele uYehova kwabantliziyo zaphukileyo, Abasindise abamoya utyumkileyo.   <p><br/>
<p> Buninzi ububi obulihlelayo ilungisa, Ke uYehova ulihlangula kubo bonke.   <p><br/>
<p> Uyawagcina onke amathambo alo, Akwaphuki nalinye kuwo.   <p><br/>
<p> Ububi buyambulala ongendawo; Abathiyi belungisa bayalithwala ityala.   <p><br/>
<p> UYehova uyawukhulula umphefumlo wabakhonzi bakhe, Bangathwali tyala bonke abazimela ngaye. <p><br/>
<p> EkaDavide. Bambana, Yehova, nababambana nam. Yilwa nabalwa nam.  <p><br/>
<p> Qubula ikhaka nengweletshetshe, Usuk’ume undincede.  <p><br/>
<p> Rhola umkhonto, uvingce indlela yabandisukelayo; Yithi kumphefumlo wam, Ndilusindiso lwakho.  <p><br/>
<p> Mabadane, bahlazeke, abazungula umphefumlo wam; Mababuye umva babe neentloni abacinga ububi ngam.  <p><br/>
<p> Mababe njengomququ phambi komoya, Sibatyhale isithunywa sikaYehova, bawe.  <p><br/>
<p> Indlela yabo mayibe mnyama, ibe buthelezi, Sibasukele isithunywa sikaYehova.  <p><br/>
<p> Ngokuba basigqumele mna isibatha sabo ngelize; Bawumbela isihogo umphefumlo wam ngelize.  <p><br/>
<p> Mayimfikele intshabalalo engazi; Sibambise yena isibatha sakhe awasigqumayo, Eyele kuso ngesithonga.  <p><br/>
<p> Wogcoba ke umphefumlo wam kuYehova, Ube nemihlali ngosindiso lwakhe.   <p><br/>
<p> Onke amathambo am aya kuthi, Yehova, ngubani na onjengawe, Mhlanguli wosizana kowomeleleyo kunalo, Kwausizana nehlwempu kumxhakamfuli walo?   <p><br/>
<p> Kusuke kwema amangqina angenakulungisa, Andibuza into endingayaziyo,   <p><br/>
<p> Bandibuyekeza ngobubi esikhundleni sokulungileyo; Uxhwalekile umphefumlo wam.   <p><br/>
<p> Ke mna, xa babesifa, iingubo zam bezizezirhwexayo; Ndawucinezela umphefumlo wam ngokuzila ukudla; Umthandazo wam wabuyela esifubeni sam.   <p><br/>
<p> Ndaziphatha njengokungathi unguwethu, njengokungathi ungumzalwana kum, ukuhamba-hamba kwam; Ndanga ndingombambazelela unina, ukuthobeka kwam, ndinezimnyama zokuzila.   <p><br/>
<p> Ke ekuqhwaleleni kwam avuya, ahlangana, Ahlangana ngam amagxidolo, nendingabaziyo, Bandihlalela ngentlamba, abayeka.   <p><br/>
<p> Ngokweentshembenxa ezizihiba ngenxa yesonka, Banditshixizela amazinyo.   <p><br/>
<p> Nkosi, kunini na ubonela? Buyisa umphefumlo wam kwiintshabalaliso zabo, Okuphela kwawo ezingonyameni.   <p><br/>
<p> Ndiya kubulela kuwe ebandleni elikhulu, Ebantwini abaninzi ndiya kukudumisa.   <p><br/>
<p> Mazingandivuyeleli iintshaba zam ngobuxoki, Bangatyandelani ngoshiyi abandithiyayo ngelize:   <p><br/>
<p> Ngokuba abathethi luxolo; Bacinga amazwi enkohliso ngabanyhamnyhekileyo belizwe.   <p><br/>
<p> Bayandisinekela, Bathi, Tshotsho! Tshotsho! Abonile amehlo ethu.   <p><br/>
<p> Ubonile, Yehova; musa ukuba sisithulu; Nkosi, musa ukuba kude kum.   <p><br/>
<p> Zivuse, uphaphe ngenxa yebango lam, Thixo wam, Nkosi yam, ngenxa yento esibambene ngayo.   <p><br/>
<p> Lithethe ityala lam ngokobulungisa bakho, Yehova Thixo wam; Mabangandivuyeleli;   <p><br/>
<p> Mabangathi entliziyweni yabo, Tshotsho! Nantso into ebe siyfuna! Mabangathi, Simginyile.   <p><br/>
<p> Mabadane, babe neentloni kunye Abavuyela ububi bam; Bambathe ukudana nehlazo Abazikhulisayo kunam.   <p><br/>
<p> Mabamemelele, bavuye, abananze ubulungisa bam, Bahlale besithi, Makabe mkhulu uYehova, Ulonanze uxolo lomkhonzi wakhe.   <p><br/>
<p> Ulwimi lwam luya kuxela ubulungisa bakho Nendumiso yakho, imihla yonke. <p><br/>
<p> Kumongameli. Eyomkhonzi kaYehova. EkaDavide. Ongendawo unezihlabo zokreqo entliziyweni yakhe ngaphakathi, ezithi, Akukho koyika Thixo emehlweni akhe,  <p><br/>
<p> Ngokuba zithetha kuye ngokugudileyo emehlweni akhe, Zide zimfumanise ubugwenxa bakhe, zimthiye.  <p><br/>
<p> Amazwi omlomo wakhe abubutshinga nenkohliso; Uyekile ukwenza ngokuqiqa nangokulungisa.  <p><br/>
<p> Ucinga ubutshinga elukhukweni lwakhe; Uzimisa endleleni engalungileyo; Akabucekisi ububi.  <p><br/>
<p> Yehova, inceba yakho ifikelela ezulwini, Ukuthembeka kwakho esibhakabhakeni.  <p><br/>
<p> Ubulungisa bakho bunjengeentaba zikaThixo; Izigwebo zakho zingamanzi enzonzobila; Usindisa umntu neenkomo, Yehova.  <p><br/>
<p> Hayi, ixabiso lenceba yakho, Thixo! Oonyana babantu bazimela ngethunzi lamaphiko akho.  <p><br/>
<p> Bayahluthiswa kukutyeba kwendlu yakho; Ubaseza emlanjeni weziyolo zakho.  <p><br/>
<p> Ngokuba likuwe ithende lobomi; Ekukhanyeni kwakho sibona ukukhanya.   <p><br/>
<p> Bolulele inceba yakho abakwaziyo, Ubolulele ubulungisa bakho abantliziyo zithe tye.   <p><br/>
<p> Malungandinyatheli unyawo lonekratshi. Singandiphekuzi isandla sabangendawo.   <p><br/>
<p> Nabo bewile abasebenzi bobutshinga; Batyhalwe bawa, ababa nakuvuka. <p><br/>
<p> EkaDavide. Musa ukuzivuthisa ngomsindo ngabenzi bobubi; Musa ukubamonela abenzi bobugqwetha.  <p><br/>
<p> Ngokuba baya kusikwa kamsinyane njengengca, Babune njengohlaza oluphumayo.  <p><br/>
<p> Kholosa ngoYehova, wenze okulungileyo; Lime ilizwe, ulandelane nokuthembeka.  <p><br/>
<p> Ziyolise ngoYehova; Wokunika okunqwenelwa yintliziyo yakho.  <p><br/>
<p> Yiyekele kuYehova indlela yakho, Ukholose ngaye; wokwenzela,  <p><br/>
<p> Abuvelise njengokukhanya ubulungisa bakho, Nebango lakho njengemini enkulu.  <p><br/>
<p> Yithi cwaka kuYehova, ulindele kuye; Musa ukuzivuthisa ngomsindo ngonempumelelo ngendlela yakhe, Ngomntu ofeza amayelenqe.  <p><br/>
<p> Lahla umsindo, ushiye ubushushu; Musa ukuzivuthisa ngomsindo, kuba oko kusingisa ekwenzeni ububi kuphela.  <p><br/>
<p> Ngokuba abenzi bobubi baya kunqunyulwa; Ke bona abamthembayo uYehova, baya kulidla ilifa ilizwe.   <p><br/>
<p> Kusaya kuba mzuzwana, angabikho ongendawo; Uthi wakuyikhangela indawo yakhe, angabikho.   <p><br/>
<p> Ke bona abalulamileyo baya kulidla ilifa ilizwe, Baziyolise ngobuninzi boxolo.   <p><br/>
<p> Ongendawo ulenzela amayelenqe ilungisa, Ulitshixizela amazinyo akhe.   <p><br/>
<p> INkosi iyamhleka, Ngokuba ibona ukuba iyeza imini yakhe.   <p><br/>
<p> Barhole ikrele abangendawo, bagobe isaphetha sabo, Ukuba bawise usizana nehlwempu, Basike abandlela zithe tye.   <p><br/>
<p> Ikrele labo liya kungena kwakweyabo intliziyo, Zaphuke izaphetha zabo.   <p><br/>
<p> Ilungile intwana elinayo ilungisa, Kunentabalala abanayo abangendawo abaninzi:   <p><br/>
<p> Ngokuba iingalo zabangendawo ziya kwaphulwa; NguYehova umxhasi wamalungisa.   <p><br/>
<p> NguYehova umazi wemihla yabagqibeleleyo, Nelifa labo liya kuba ngunaphakade.   <p><br/>
<p> Abayi kudana ngexesha lobubi; Baya kuhlutha ngeemini zendlala:   <p><br/>
<p> Ngokuba abangendawo bayatshabalala; Iintshaba zikaYehova zinjengobuhle bamadlelo; Ziya kuphela njengomsi, ziphele.   <p><br/>
<p> Uyaboleka ongendawo, angabuyisi; Ke lona ilungisa liyababala, liphe.   <p><br/>
<p> Ngokuba abasikelelweyo nguye baya kulidla ilifa ilizwe, Banqanyulwe abatshabhisiweyo nguye.   <p><br/>
<p> Amanyathela omfo aqiniswa nguYehova, Ayithande indlela yakhe.   <p><br/>
<p> Ewile, akayi kuqungquluza, Ngokuba nguYehova umxhasi wesandla sakhe.   <p><br/>
<p> Ndaka ndamtsha, kungokunje ndimdala; Ukanti andizanga ndilibone ilungisa lishiywa, Nembewu yalo ivukela ukutya.   <p><br/>
<p> Imihla yonke liyababala, liboleke abanye; Nembewu yalo iyintsikelelo.   <p><br/>
<p> Suka ebubini, wenze okulungileyo, Uhlale ngonaphakade.   <p><br/>
<p> Ngokuba uYehova uthanda okusesikweni, Angabashiyi abenceba bakhe; Bagciniwe ngonaphakade: Ke yona imbewu yongendawo iyanqanyulwa.   <p><br/>
<p> Amalungisa aya kulidla ilifa ilizwe, Ahlale kulo ngonaphakade.   <p><br/>
<p> Umlomo welungisa uxela ubulumko, Nolwimi lwalo luthetha okusesikweni.   <p><br/>
<p> Umyalelo woThixo walo usentliziyweni yalo; Akayi kuhexa amanyathela alo.   <p><br/>
<p> Ongendawo uyalilalela ilungisa, Ufuna ukulibulala.   <p><br/>
<p> UYehova akalinikeli esandleni sakhe, Angaligwebi ekuthethweni kwetyala lalo.   <p><br/>
<p> Thembela kuYehova, ugcine indlela yakhe; Wokuphakamisa, ulidle ilifa ilizwe; Ekunqanyulweni kongendawo wobonela.   <p><br/>
<p> Ndimbonile ongendawo, oyingqwangangqwili, Exanda njengomthi omilileyo, uluhlaza;   <p><br/>
<p> Kwadlula umntu, nanko engasekho; Ndamfuna, akafumaneka.   <p><br/>
<p> Gcina ogqibeleleyo, ukhangele othe tye; Ngokuba izivela-mva zezomntu woxolo.   <p><br/>
<p> Ke bona abangendawo batshatyalaliswa kuphele; Izivela-mva zongendawo ziyanqanyulwa.   <p><br/>
<p> Usindiso lwamalungisa luphuma kuYehova; Uligwiba lawo ngexesha lembandezelo.   <p><br/>
<p> UYehova uyawanceda, awasindise, Awasindise kongendawo, awasindise, Ngokuba azimela ngaye. <p><br/>
<p> Umhobe kaDavide: eyokukhumbuza. Yehova, musa ukundohlwaya unoburhalarhume, Ungandithethisi unobushushu:  <p><br/>
<p> Ngokuba iintolo zakho zitshone kum, Sehla kanzima kum isandla sakho.  <p><br/>
<p> Akukho ndawo iphilileyo enyameni yam, ngenxa yokubhavuma kwakho; Akukho kuphila emathanjeni am, ngenxa yezono zam.  <p><br/>
<p> Ngokuba ubugwenxa bam bugqithile entlokweni yam, Bundisinda njengomthwalo onzima.  <p><br/>
<p> Iyanuka, iyabhiqiza imivumbo yam, Ngenxa yokumatha kwam.  <p><br/>
<p> Ndiyapenapena, ndisibekeke kakhulu; Yonke imini ndihamba-hamba ngezimnyama zokuzila.  <p><br/>
<p> Ngokuba kuyatshisa emihlubulweni yam, Akukho ndawo iphilileyo enyameni yam.  <p><br/>
<p> Ndiqobekile, ndityumkile kakhulu; Ndibhongiswa kukugcuma kwentliziyo yam.  <p><br/>
<p> Nkosi yam, uphambi kwakho wonke umnqweno wam, Nokuncwina kwam akusithele kuwe.   <p><br/>
<p> Iphaphu lam liyabetha, ndiphelelwe ngamandla; Ukukhanya kwamehlo am, nako oko, akukho kum.   <p><br/>
<p> Abandithandayo nowethu bamele mgama ekubethweni kwam, Nezalamane zam zimi kude.   <p><br/>
<p> Bandithiyele abafuna umphefumlo wam; Abangxamele ukuba ndihlelwe bububi bathetha izinto zokweyelisela, Bacamanga inkohliso imini yonke.   <p><br/>
<p> Ke mna ndinjengesithulu, andiva; Njengesidenge esingawuvuliyo umlomo waso.   <p><br/>
<p> Ndinjengomntu ongeva nto, Omlomo ungenakuthethisa.   <p><br/>
<p> Ngokuba ndilindele kuwe, Yehova; Kuya kuphendula wena, Nkosi yam, Thixo wam,   <p><br/>
<p> Ngokuba ndithi, Hleze bandivuyelele Bona abo bangazikhulisayo kum ekutyibilikeni konyawo lwam.   <p><br/>
<p> Ngokuba ndihlalele ukujingxela, Umvandedwa wam uphambi kwam amaxesha onke.   <p><br/>
<p> Ngokuba ndiya kubuxela ubugwenxa bam; Ndinesithukuthezi ngenxa yesono sam.   <p><br/>
<p> Ke zona iintshaba zam ziphilile, ziziimfidi; Baninzi abandithiyileyo bexoka;   <p><br/>
<p> Abandibuyekeza ngobubi esikhundleni sokulungileyo Bayandichasa, ngenxa yokuphuthuma kwam okulungileyo.   <p><br/>
<p> Musa ukundishiya, Yehova; Thixo wam, musa ukuba kude nam.   <p><br/>
<p> Khawuleza undincede, Nkosi yam, Msindisi wam. <p><br/>
<p> Kumongameli, kuYedutun. Umhobe kaDavide. Ndathi, Ndiya kuzigcina iindlela zam, Ndingoni ngolwimi lwam; Ndiya kuwugcina ngokuwubopha umlomo wam, Xa ongendawo asephambi kwam.  <p><br/>
<p> Ndaba sisidenge, ndathozama, Ndazisulungisa nakokulungileyo; Wagxobha-gxobheka umvandedwa wam.  <p><br/>
<p> Yaba nobushushu intliziyo yam phakathi kwam, Ekucamangeni kwam wavutha umlilo. Ndathetha ke ngolwimi lwam,  <p><br/>
<p> Ndathi, Ndazise, Yehova, isiphelo sam, Nomlinganiso wemihla yam, into oyiyo; Mandikwazi ukunqamka kwam, into okuyiyo.  <p><br/>
<p> Yabona, uyenze imihla yam yangangobubanzi besandla; Nobomi bam bunjengento engento phambi kwakho; Ngumphunga nje bonke abantu, nakuba bemi. (Phakamisani.)  <p><br/>
<p> Uhamba-hamba umntu enjengesithunzi nje kodwa; Baxokozela ngomphunga nje kodwa; Bafumba, bengazi ukuba ngubani na oya kukuhlanganisa.  <p><br/>
<p> Ngoku ndiya kuthembela kwintoni na, Nkosi yam? Ukulinda kwam kukuwe.  <p><br/>
<p> Ndihlangule elukreqweni lwam lonke; Musa ukundimisela ingcikivo yesidenge.  <p><br/>
<p> Ndisisidenge, umlomo wam andiwuvuli, Ngokuba oko kwenziwe nguwe.   <p><br/>
<p> Sisuse kum isibetho sakho; Mna ndiyaphela kukutyundyutha kwesandla sakho.   <p><br/>
<p> Wakumthethisa umntu ngezohlwayo ngenxa yobugwenxa, Uyasonakalisa njengenundu isoya sakhe; Bangumphunga nje kodwa bonke abantu. (Phakamisani.)   <p><br/>
<p> Yiva umthandazo wam, Yehova, Kubekele indlebe ukuzibika kwam. Musa ukuthi tu ezinyembezini zam; Ngokuba ndingumphambukeli kuwe, Undwendwe, njengoobawo bonke.   <p><br/>
<p> Bheka phaya, ungandikhangeli, khendincumeze, Ndingekemki ndingabi sabakho. <p><br/>
<p> Kumongameli. Umhobe kaDavide. Ndathembela, ndithembele kuYehova, Wathoba, wakuva ukuzibika kwam.  <p><br/>
<p> Wandirhola emhadini wentshabalalo, naseludakeni lomgxobhozo, Wazimisa eliweni iinyawo zam, wakuqinisa ukunyathela kwam.  <p><br/>
<p> Wabeka emlonyeni wam ingoma entsha, indumiso kuThixo wethu; Abaninzi bayabona, boyike, Bakholose ngoYehova.  <p><br/>
<p> Hayi, uyolo lwendoda emenze uYehova inkoloseko yayo, Ingabheki kwabagwagwisayo, nakubanxaxhi abanamanga!  <p><br/>
<p> Yehova, Thixo wam, wena wenze okuninzi ngemisebenzi yakho ebalulekileyo, Nangeengcinga zakho kuthi; Akukho nto inokulinganiswa nawe; Okanye bendiya kuyixela, ndithethe ngayo; Ke ziyinkohla engenakubalwa.  <p><br/>
<p> Akunanze mbingelelo namnikelo wakudla; Iindlebe zam uzivulile; Akubizi dini linyukayo nadini lasono.  <p><br/>
<p> Ndaza ndathi, Yabona, Ndiyeza; encwadini esongwayo kubhaliwe ngam.  <p><br/>
<p> Ukwenza okulikholo kuwe, Thixo wam, ndikunanzile; Nomyalelo wakho usezibilinini zam ngaphakathi.  <p><br/>
<p> Ndashumayela iindaba ezilungileyo zobulungisa ebandleni elikhulu; Yabona, andiwuthintelanga umlomo wam; Yehova, wena uyazi.   <p><br/>
<p> Ubulungisa bakho andibugqumanga phakathi kwentliziyo yam; Ndakukhankanya ukuthembeka kwakho nosindiso lwakho; Andiyikhanyelanga inceba yakho nenyaniso yakho ebandleni elikhulu.   <p><br/>
<p> Wena, Yehova, akuyi kuzithintela iimfesane zakho kum; Inceba yakho nenyaniso yakho iya kuhlala indilondoloza.   <p><br/>
<p> Ngokuba zindijikele izinto ezimbi, ezide azaba nakubalwa; Bundifikele ubugwenxa bam, andinakubukhangela; Buninzi kuneenwele zentloko yam; Ndimkelwe yintliziyo.   <p><br/>
<p> Ngamana, Yehova, wandihlangula; Yehova, wakhawuleza wandinceda!   <p><br/>
<p> Mabadane babe neentloni kuphele Abazungula umphefumlo wam ukuze bawuphephethe; Mababuye muva bahlazeke   <p><br/>
<p> Mabamangaliswe ngumvuzo wehlazo labo Abathi kum, Tshotsho! Tshotsho!   <p><br/>
<p> Mababe nemihlali bavuye ngawe bonke abakufunayo, Abaluthandayo usindiso lwakho bahlale besithi, Makenziwe mkhulu uYehova.   <p><br/>
<p> Mna ke ndilusizana, ndilihlwempu; INkosi iya kundikhumbulela. Umncedi wam nomsindisi wam nguwe; Thixo wam, musa ukulibala. <p><br/>
<p> Kumongameli. Umhobe kaDavide. Hayi, uyolo lwalowo unyamekela ihlwempu! Ngomhla wobubi uYehova uya kumhlangula.  <p><br/>
<p> UYehova uya kumlondoloza amgcine, aphile. Kuya kuthiwa unoyolo yena ehlabathini; Ungamnikeli elitheni leentshaba zakhe.  <p><br/>
<p> UYehova uya kumxhasa elukhukweni lobulwelwe; Uya kuluguqula ukhuko lwakhe lonke esifeni sakhe.  <p><br/>
<p> Ndithi mna, Yehova, tarhu; Philisa umphefumlo wam, ngokuba ndonile kuwe.  <p><br/>
<p> Iintshaba zam zithetha kakubi ngam; Zithi, Uya kufa nini na, lidake igama lakhe?  <p><br/>
<p> Nothe weza kundilunguza, uthetha into ekhohlakeleyo; Intliziyo yakhe ibutha ubutshinga; Uphuma phandle, abuthethe.  <p><br/>
<p> Basebezelana ngam bonke abandithiyayo; Bacinga ububi ngam.  <p><br/>
<p> Bathi, Unanyekwe bubutshijolo, Engoleleyo nje, akayi kubuya avuke.  <p><br/>
<p> Kwanendoda ebixolelene nam, ebe ndikholose ngayo, Ebisidla isonka sam, indiphakamisele isithende sayo.   <p><br/>
<p> Wena Yehova, ndibabale, undiphakamise, Ndibabuyekeze.   <p><br/>
<p> Ndazi ngale nto, ukuba undinonelele, Yokokuba lungenakundidumela utshaba lwam.   <p><br/>
<p> Mna ekugqibeleleni kwam uyandixhasa, Undimisa phambi kwakho ngonaphakade.   <p><br/>
<p> Makabongwe uYehova, uThixo kaSirayeli, kususela kwaphakade kude kuse ephakadeni. Amen, amen. <p><br/>
<p> Kumongameli: eyokuqiqa; eyoonyana bakaKora. Njengexhama elitsalela emifuleni yamanzi, Wenjenjalo ukutsalela kuwe, Thixo, umphefumlo wam.  <p><br/>
<p> Umphefumlo wam unxanela uThixo, uThixo ophilileyo; Ndiya kufika nini na, ndibonakale ebusweni bukaThixo?  <p><br/>
<p> Iinyembezi zam zaba kukudla kwam imini nobusuku, Bakuthi kum imihla yonke, Uphi na uThixo wakho?  <p><br/>
<p> Ndikhumbula oku, ndiwuphalazela kum umphefumlo wam, Ukuhamba kwam nezihlwele ndisiya endlwini kaThixo, Sinezwi lokumemelela nokubulela, siyingxokolo evuyayo.  <p><br/>
<p> Kungani na ukuba usibekeke, mphefumlo wam; Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam.  <p><br/>
<p> Thixo wam, umphefumlo wam usibekekile kum; ngenxa yoko ndikhumbula wena Ezweni laseYordan, nakweleHermon, entabeni yeMitsare.  <p><br/>
<p> Amanzi anzongonzongo abiza amanzi anzongonzongo ngesandi seengxangxasi zakho; Onke amaza akho alwayo, amaza akho agugumayo, adlule phezu kwam.  <p><br/>
<p> Emini uYehova uya kuyiwisela umthetho inceba yakhe, Nasebusuku ukuvuma ngaye kunam, Ukuthandaza kuThixo wobomi bam.  <p><br/>
<p> Ndithi ke kuThixo oyingxondorha yam, Undilibele ngani na? Ndihambelani na ngezimnyama zokuzila ngokuxina kotshaba?   <p><br/>
<p> Ngento ephehlayo emathanjeni am, bayandingcikiva abandibandezelayo, Ngokuthi kwabo kum imihla yonke, Uphi na uThixo wakho?   <p><br/>
<p> Kungani na ukuba usibekeke, mphefumlo wam; Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam. <p><br/>
<p> Lithethe ityala lam, Thixo, ubambane ngenxa yam nohlanga olungenanceba; Ndisindise endodeni ekhohlisayo, enobugqwetha.  <p><br/>
<p> Ngokuba unguThixo oyinqaba yam; undihlambelani na? Ndihambelani na ngezimnyama zokuzila, ngokuxina kotshaba?  <p><br/>
<p> Thuma ukukhanya kwakho nenyaniso yakho, zindikhaphe, Zindise entabeni yakho engcwele, Naseminqubeni yakho.  <p><br/>
<p> Ndoya ke esibingelelweni sikaThixo, KuThixo wovuyo lwam olugcobayo, Ndibulele kuwe ngohadi, Thixo onguThixo wam.  <p><br/>
<p> Kungani na ukuba usibekeke, mphefumlo wam? Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam. <p><br/>
<p> Kumongameli: eyoonyana bakaKora: eyokuqiqa. Thixo, sivile ngeendlebe zethu, oobawo basibalisela, Ngomsebenzi owawenza ngemihla yabo, ngemihla yamandulo:  <p><br/>
<p> Okokuba isandla sakho sagqogqa iintlanga, sabatyala bona; Saviva izizwe, sabanabisa bona.  <p><br/>
<p> Ngokuba abalihluthanga ilizwe ngekrele labo, Abazisindisanga ngengalo yabo; Sisandla sakho sokunene, nengalo yakho, nokukhanya kobuso bakho; Ngokuba wawunesisa kubo.  <p><br/>
<p> Wena unguKumkani wam, Thixo; Yitsho lubekho usindiso kuYakobi.  <p><br/>
<p> Ngawe sobangqula abasibandezelayo; Egameni lakho sobagqusha abasukela phezulu kuthi.  <p><br/>
<p> Ngokuba andikholose ngasaphetha sam; Andisindiswa ngakrele lam.  <p><br/>
<p> Hayi! Nguwe osisindisayo kwabasibandezelayo, Ubadanise abasithiyileyo.  <p><br/>
<p> NgoThixo sidumisa imihla yonke, Sibulele kwigama lakho ngonaphakade. (Phakamisani.)  <p><br/>
<p> Noko ke usihlambile, usihlazile, Akwaphuma nemikhosi yethu.   <p><br/>
<p> Usibuyise umva phambi kombandezeli; Abasithiyileyo basiphangile okwabo.   <p><br/>
<p> Wasinikela njengeegusha ezidliwayo; Wasichitha-chitha ezintlangeni;   <p><br/>
<p> Wathengisa ngabantu bakho, akwazuza, Akwalinyusa ixabiso labo.   <p><br/>
<p> Wasenza isingcikivo kubamelwane bethu, Isigculelo nesicukucezo kwabasijikelezileyo.   <p><br/>
<p> Wasenza umzekelo ezintlangeni, Abokuhlunguzelelwa intloko ezizweni.   <p><br/>
<p> Yonke imihla ihlazo lam liphambi kwam, Nokudana kobuso bam kundigubungele,   <p><br/>
<p> Ngenxa yezwi lomngcikivi nomnyelisi, Ngenxa yokukhangela kotshaba nomphindezeli.   <p><br/>
<p> Oko konke kusifikele, asikulibalanga wena, Asixokanga emnqophisweni wakho;   <p><br/>
<p> Ayibuyanga umva intliziyo yethu, Ukunyathela kwethu akuthanga gu bucala emendweni wakho;   <p><br/>
<p> Ukuba usityumze endaweni yeempungutye, Usigubungele ngethunzi lokufa.   <p><br/>
<p> Ukuba besililibele igama loThixo wethu, Sazolulela kuthixo wasemzini izandla zethu,   <p><br/>
<p> Ubengayi kuyigoca-goca na uThixo loo nto, Ngokuba ezazi iindawo ezifihlakeleyo zentliziyo?   <p><br/>
<p> Hayi, Ngenxa yakho sibulawa imihla yonke; Kuthiwa siziigusha zokuxhelwa.   <p><br/>
<p> Vuka, ulaleleni na, Nkosi yam? Qabuka, ungasihlambi kuphele.   <p><br/>
<p> Ubusitheliselani na ubuso bakho, Ukulibale ukucinezelwa kwethu, nokuxinwa kwethu?   <p><br/>
<p> Ngokuba usibekeke eluthulini umphefumlo wethu, Sanamathela emhlabeni isisu sethu.   <p><br/>
<p> Khawusuk’ ume usincede, Usikhulule ngenxa yenceba yakho. <p><br/>
<p> Kumongameli: ngeyeenyibiba. Eyoonyana bakaKora; eyokuqiqa. Ingoma yeentanda. Intliziyo yam iphuphuma ilizwi elihle, Ndisithi, Into endiyenzayo isingise kukumkani; Ulwimi lwam lusiba lombhali okhawulezayo.  <p><br/>
<p> Umhle wamhle ngaphezu koonyana babantu; Kugalelwe ubumnandi emlonyeni wakho; Ngenxa yoko ukusikelele uThixo wakho ngonaphakade.  <p><br/>
<p> Bhinqa ikrele lakho ethangeni, gorha, Bhinqa indili yakho nobungangamela bakho.  <p><br/>
<p> Tyhudisa, ukhwele uhambe, unobungangamela bakho, Ngenxa yenyaniso, nolulamo olunobulungisa. Sikuyale ngezinto ezoyikekayo isandla sakho sokunene.  <p><br/>
<p> Iintolo zakho zitsolile; Kuya kuwa izizwe phantsi kwakho; Zitsolile entliziyweni yeentshaba zokumkani.  <p><br/>
<p> Itrone yakho, itrone kaThixo, ingunaphakade kanaphakade; Yintonga ethe tye intonga yobukumkani bakho.  <p><br/>
<p> Uthanda ubulungisa, uthiye okungendawo; Ngenxa yoko ukuthambisile uThixo, uThixo wakho, Ngeoli yemihlali ngaphezu kwabalingane bakho.  <p><br/>
<p> Ziyimore nehaloti nekasiya iingubo zakho zonke; Emabhotweni eempondo zeendlovu uhadi lukuvuyisile.  <p><br/>
<p> Kukho iintombi zokumkani phakathi kwabathandekayo bakho; Ukumkanikazi umi ngasekunene kwakho, Enxibe igolide ecikizekileyo yakwaOfire.   <p><br/>
<p> Yiva, ntombi, ubone, uthobe indlebe yakho, Ubalibale abantu bakowenu, nendlu kayihlo;   <p><br/>
<p> Akubunqwenela ubunzwakazi bakho ukumkani, Woqubuda kuye, ngokuba eyinkosi yakho.   <p><br/>
<p> Intombi enguTire, izityebi zabantu, Ziya kukuncekelela ngomnikelo.   <p><br/>
<p> Bubuyokoyoko bodwa intombi yokumkani kweliphakathi igumbi. Isambatho sayo sesilukwe igolide.   <p><br/>
<p> Isiwa kukumkani ineengubo ezimfakamfele; Ziyilandela iintombi ezingowayo, Zisiwa kuwe,   <p><br/>
<p> Zisiwa ngovuyo nangomgcobo, Zingene ebhotweni lokumkani.   <p><br/>
<p> Endaweni yooyihlo iya kuba ngoonyana bakho; Uya kubamisa babe ngabathetheli ehlabathini lonke.   <p><br/>
<p> Ndiya kulikhankanya igama lakho kwizizukulwana ngezizukulwana zonke; Ngenxa yoko izizwe ziya kubulela kuwe ngonaphakade kanaphakade. <p><br/>
<p> Kumongameli: eyoonyana bakaKora; ngeyeentombi. Ingoma. UThixo ulihlathi, uligwiba kuthi; Ezimbandezelweni ufumaneke eluncedo kunene.  <p><br/>
<p> Ngenxa yoko asoyiki ekuphendukeni kwehlabathi, Ekudilikeleni kweentaba esazulwini solwandle.  <p><br/>
<p> Makagqume alephuze amanzi alo, Iintaba zinyikime ngokukratsha kwalo. (Phakamisani.)  <p><br/>
<p> Kukho umlambo ozibhaxa zivuyisa umzi kaThixo, Ingcwele yeminquba yOsenyangweni.  <p><br/>
<p> UThixo uphakathi kwawo, awushukunyiswa; UThixo uyawunceda kwasekuzeni kokusa.  <p><br/>
<p> Ziyaxokozela iintlanga, ziyashukuma izikumkani: Ukhupha izwi lakhe, linyibilike ihlabathi.  <p><br/>
<p> UYehova wemikhosi unathi, Ingxonde yethu nguThixo kaYakobi. (Phakamisani.)  <p><br/>
<p> Yizani nikhangele imisebenzi kaYehova: Owenze iziphanziso ehlabathini;  <p><br/>
<p> Ulophelisa iimfazwe kude kuse eziphelweni zehlabathi; Waphula isaphetha, angqumze umkhonto, Atshise iinqwelo zokulwa ngomlilo.   <p><br/>
<p> Yekani, nazi ukuba ndinguThixo mna. Ndiya kuphakanyiswa ezintlangeni, ndiya kuphakanyiswa ehlabathini.   <p><br/>
<p> UYehova wemikhosi unathi, Ingxonde yethu nguThixo kaYakobi. (Phakamisani.) <p><br/>
<p> Kumongameli; eyoonyana bakaKora. Umhobe. Nonke zizwe, bethani izandla, Dumani kuThixo ngezwi lokumemelela.  <p><br/>
<p> Ngokuba uYehova Osenyangweni uyoyikeka; Ngukumkani omkhulu ehlabathini lonke.  <p><br/>
<p> Uzikhandanisela phantsi kwethu izizwe, Izizwe phantsi kweenyawo zethu.  <p><br/>
<p> Usinyulela ilifa lethu, Iqhayiya likaYakobi awamthandayo. (Phakamisani.)  <p><br/>
<p> UThixo unyukile, kudunywa; Unyukile uYehova, kuhlokoma isigodlo.  <p><br/>
<p> Mbetheleni uhadi uThixo, mbetheleni, Mbetheleni uhadi uKumkani wethu, mbetheleni!  <p><br/>
<p> Ngokuba uKumkani wehlabathi lonke nguThixo; Mbetheleni ngeyokuqiqa.  <p><br/>
<p> UThixo nguKumkani weentlanga; UThixo uhleli etroneni yakhe engcwele.  <p><br/>
<p> Amanene ezizwe ahlanganisene, Abantu boThixo ka-Abraham; Ngokuba iingweletshetshe zehlabathi zezikaThixo; Unyusiwe kakhulu yena. <p><br/>
<p> Ingoma. Umhobe. Eyoonyana babaKora. Mkhulu uYehova, engowokudunyiswa kunene Emzini kaThixo wethu, entabeni yakhe engcwele.  <p><br/>
<p> Intle ukuphakama kwayo, yimihlali yehla bathi lonke Intaba yaseZiyon, intlomo yasentla, Umzi woKumkani omkhulu.  <p><br/>
<p> UThixo, ezingxandeni zawo ezinde, Wazelwa ukuba yingxonde.  <p><br/>
<p> Kuba nabo ookumkani babenqophisene, Bawela beza kunye;  <p><br/>
<p> Bakuthi ukubona, abakhuluma; Bakhwankqa, babaleka buphuthuphuthu;  <p><br/>
<p> Babanjwa khona kukuthuthumela, Kukuzibhijabhija njengozalayo.  <p><br/>
<p> Ngomoya wasempumalanga Uyazivitha iinqanawa zaseTarshishe.  <p><br/>
<p> Njengoko sikuvileyo, sibone kunjalo Emzini kaYehova wemikhosi, emzini kaThixo wethu: UThixo uyawuzinzisa ngonaphakade. (Phakamisani.)  <p><br/>
<p> Sayikhumbula, Thixo, inceba yakho Phakathi kwetempile yakho.   <p><br/>
<p> Njengoko linjalo igama lakho, Thixo, Lunjalo udumiso lwakho, Kwesa eziphelweni zehlabathi; Isandla sakho sokunene sizele bubulungisa.   <p><br/>
<p> Mayivuye intaba yaseZiyon, Agcobe amagxamesi akwaYuda, Ngenxa yezigwebo zakho.   <p><br/>
<p> Yijikelezeni iZiyon, niyizunguleze; Zibaleni iinqaba zayo ezinde.   <p><br/>
<p> Gqalani ungqameko lomsele wayo; Candani ezingxandeni zayo ezinde; Ukuze nibalisele isizukulwana esizayo,   <p><br/>
<p> Ukuba lo Thixo nguThixo wethu ngonaphakade kanaphakade, Yena uya kusikhapha kude kuse ekufeni. <p><br/>
<p> Kumongameli: eyoonyana bakaKora. Umhobe. Yivani oku, nina nonke zizwe; Bekani indlebe, nina nonke, bemi beli phakade,  <p><br/>
<p> Nina nyana boluntu, nani nyana bamadoda, Nina zityebi, nani mahlwempu kunye.  <p><br/>
<p> Umlomo wam uza kuthetha ubulumko; Nokucamanga kwentliziyo yam kukuqonda.  <p><br/>
<p> Ndiya kuyithobela emzekelisweni indlebe yam, Ndiya kuyivulela ngohadi intsonkotha yam.  <p><br/>
<p> Ndoyikelani na emihleni yobubi, Xa ubugwenxa babandibambisayo bundijikelayo?  <p><br/>
<p> Abo bakholose ngemfuyo yabo, Baqhayisa ngobuninzi bobutyebi babo.  <p><br/>
<p> Akukho bani unokukhulula umzalwana; Akanakumnika uThixo isicamagusho ngaye  <p><br/>
<p> (Sinqabile isikhululo somphefumlo wabo, Masincanywe ngonaphakade),  <p><br/>
<p> Sokuba ahlale esidla ubomi ngamaxesha onke, Angasiboni isihogo.   <p><br/>
<p> Ngokuba ubona izilumko zibhubha, Bedaka kunye abanyabileyo nezityhakala, Bayishiye nabanye imfuyo yabo.   <p><br/>
<p> Imbilini yabo ithi izindlu zabo zingunaphakade. Iminquba yabo ikwizizukulwana ngezizukulwana; Bayithiya imihlaba yabo ngamagama abo.   <p><br/>
<p> Ke umntu enobuhandiba akanakuhlala, Ufana neenkomo ezi zitshabalalayo.   <p><br/>
<p> Yiyo le indlela yabanyabileyo, Neyabo babalandelayo, bekholiswa ngumlomo wabo. (Phakamisani.)   <p><br/>
<p> Babuthe ngokweegusha kwelabafileyo; Ukufa kuyabalusa; Abathe tye bayabanyathela kwakusa; Isithomo sabo abo siyonakala kwelabafileyo, singabi nandawo yakuhlala.   <p><br/>
<p> Kodwa uThixo uya kuwukhulula umphefumlo wam esandleni selabafileyo, Ngokuba eya kundithabatha. (Phakamisani.)   <p><br/>
<p> Musa ukoyika, yakuba sisityebi indoda, Bakwanda ubuqaqawuli bendlu yayo:   <p><br/>
<p> Ngokuba ekufeni kwayo ayiyi kuthabatha nento, Aluyi kuhla emva kwayo uzuko lwayo.   <p><br/>
<p> Nakuba umntu ekudleni kwakhe ubomi ebewusikelela umphefumlo wakhe, Bekudumisa ngokuzichwayithisa kwakho,   <p><br/>
<p> Uya kuya noko esizukulwaneni sooyise; Abayikukubona ukukhanya naphakade.   <p><br/>
<p> Ke umntu onobuhandiba, abe engaqondi, Ufana neenkomo ezi zitshabalalayo. <p><br/>
<p> Umhobe ka-Asafu. UThixo, uThixo uYehova uyathetha; Uyalibiza ihlabathi, ethabathela ekuphumeni kwelanga esisa ekutshoneni kwalo.  <p><br/>
<p> EZiyon, ukuphela kweenzwana, Uyakhazimla uThixo.  <p><br/>
<p> Uyeza uThixo wethu, akayi kuthi cwaka. Kudla umlilo phambi kwakhe, Ngeenxa zonke kuye sisaqhwithi esikhulu.  <p><br/>
<p> Ubiza izulu phezulu, Nehlabathi, ukuba agwebe phakathi kwabantu bakhe.  <p><br/>
<p> Uthi, Bahlanganiseleni kum abam benceba, Abenze umnqophiso nam ngombingelelo.  <p><br/>
<p> Izulu lixela ubulungisa bakhe, Ngokuba uThixo eza kugweba yena. (Phakamisani.)  <p><br/>
<p> Yivani, bantu bam, ndithethe; Sirayeli, ndiqononondise kuwe; NdinguThixo, uThixo wakho.  <p><br/>
<p> Andikohlwayi ngenxa yemibingelelo yakho, Namadini akho anyukayo aphambi kwam amaxesha onke.  <p><br/>
<p> Andiyi kuthabatha zinkunzi zankomo endlwini yakho, Nazinkunzi zabhokhwe esibayeni sakho.   <p><br/>
<p> Ngokuba zezam zonke iinyamakazi zehlathi, Neenkomo ezisezintabeni eziliwaka.   <p><br/>
<p> Iintaka zonke zasezintabeni ndiyazazi, Nento edakasa endle inam.   <p><br/>
<p> Ukuba bendilambile, ndibe ndingayi kukuxelela; Ngokuba lelam elimiweyo nenzaliseko yalo.   <p><br/>
<p> Ndidle inyama yeenkunzi eziziimbalasane na? Ndisele igazi leenkunzi zeebhokhwe na?   <p><br/>
<p> Bingelela kuYehova umbulelo, Uzizalise kOsenyangweni izibhambathiso zakho;   <p><br/>
<p> Ubize mna ngemini yembandezelo, Ndikuhlangule, undizukise.   <p><br/>
<p> Ke kongendawo uthi uThixo, Useke phi na wena ukuxela ummiselo wam, Uwuphathe ngomlomo wakho umnqophiso wam,   <p><br/>
<p> Uyithiyile nje intethiso wena, Uwaphose nje amazwi am emva kwakho?   <p><br/>
<p> Xa ubona isela, ukholana nalo, Wabelane nabakrexezi.   <p><br/>
<p> Umlomo wakho uwuyekela ebubini; Ulwimi lwakho luthungela inkohliso;   <p><br/>
<p> Uthi uhlale uthethe ngomzalwana wakho, Uhlaze umntwana kanyoko.   <p><br/>
<p> Uzenzile ezo nto, ndathi tu, Waba ndinjengawe. Ndiya kukohlwaya ndizicwangcise emehlweni akho.   <p><br/>
<p> Khaniqonde ke oko, nina bamlibalayo uThixo, Hleze ndiqwenge, kungabikho uhlangulayo.   <p><br/>
<p> Obingelela umbulelo uyandizukisa, Alungise indlela, Endombonisa kuyo usindiso lukaThixo. <p><br/>
<p> Kumongameli. Umhobe kaDavide: ekuzeni kukaNatan umprofeti kuye, emveni kokuba ebengene uBhatshebha. Tarhu, Thixo, ngokwenceba yakho! Ngokobuninzi benceba yakho, cima ukreqo lwam!  <p><br/>
<p> Nd’ixovule kunene, busuke ubugwenxa bam, Undihlambulule esonweni sam.  <p><br/>
<p> Ngokuba ndiyalwazi mna ukreqo lwam, Nesono sam siphambi kwam ngamaxesha onke.  <p><br/>
<p> Ndonile kuwe, kuwe wedwa, Ndenza okubi emehlweni akho; Ukuze ube lilungisa ekuthetheni kwakho, Ucace ekugwebeni kwakho.  <p><br/>
<p> Uyabona, ndizalelwe ebugwenxeni, Ndakhawulwa nguma esonweni.  <p><br/>
<p> Uyabona, ufuna inyaniso ezintsweni, Esitheni undazisa ubulumko.  <p><br/>
<p> Ndihlambulule isono ngehisope, ndihlambuluke; Ndixovule, ndibe mhlophe kunekhephu;  <p><br/>
<p> Ndivise imihlali nemivuyo, Agcobe amathambo owacolileyo.  <p><br/>
<p> Sithelisa ubuso bakho ezonweni zam, Ubucime bonke ubugwenxa bam.   <p><br/>
<p> Dala phakathi kwam, Thixo, intliziyo ehlambulukileyo, Uhlaziye umoya oqinisekileyo phakathi kwam.   <p><br/>
<p> Musa ukundilahla ebusweni bakho, UMoya wakho oyiNgcwele ungamsusi kum.   <p><br/>
<p> Buyisela kum imihlali yosindiso lwakho, Undixhase ngomoya wentumekelelo.   <p><br/>
<p> Ndobafundisa abangendawo iindlela zakho, Babuyele kuwe aboni.   <p><br/>
<p> Ndihlangule emagazini, Thixo, Thixo ondisindisayo; Lomemelela ngobulungisa bakho ulwimi lwam.   <p><br/>
<p> Nkosi yam, vula imilebe yomlomo wam, Uyixele indumiso yakho umlomo wam.   <p><br/>
<p> Ngokuba akunanze mibingelelo, bendiya kukunika; Akalikholo kuwe amadini anyukayo.   <p><br/>
<p> Imibingelelo kaThixo ngumoya owaphukileyo, Intliziyo eyaphukileyo, etyumkileyo, Thixo, akuyi kuyidela.   <p><br/>
<p> Yenzele okulungileyo iZiyon ngokukholekileyo kuwe; Yakha iindonga zeYerusalem.   <p><br/>
<p> Kuya kwandula ukuba mnandi kuwe imibingelelo yobulungisa, amadini apheleleyo; Ziya kwandula ukunyuswa iinkunzi ezintsha zeenkomo esibingelelweni sakho. <p><br/>
<p> Kumongameli. Eyokuqiqa: ekaDavide: oko uDowegi umEdom waya waxelela uSawule, wathi kuye, UDavide ungene endlwini ka-Ahimeleki. Uqhayiselani na ngobubi, wena gorha? Inceba kaThixo ikho imihla yonke.  <p><br/>
<p> Ulwimi lwakho lucinga ukweyelisela, Njengesitshetshe sokuguya iindevu esiloliweyo, wena mkhohlisi.  <p><br/>
<p> Uthanda okubi kunokulungileyo; Ubuxoki, kunokuthetha ubulungisa. (Phakamisani.)  <p><br/>
<p> Uthanda onke amazwi aginyayo, Lulwimindini lukhohlisayo.  <p><br/>
<p> Naye uThixo uya kukudiliza kuphele; Uva kukuxwila, akuncothule ententeni, Akudonyule ezweni labaphilileyo. (Phakamisani.)  <p><br/>
<p> Obona amalungisa, oyike, Amhleke, athi,  <p><br/>
<p> Nanko umfo ongamenzanga igwiba lakhe uThixo, Owakholosa ngobuninzi bobutyebi bakhe, Waba nengcwangu ekweyeliseleni kwakhe.  <p><br/>
<p> Ke mna ndinjengomnquma oluhlaza endlwini kaThixo; Ndikholose ngenceba kaThixo ngonaphakade kanaphakade.  <p><br/>
<p> Ndiya kubulela kuwe ngonaphakade, kuba ukwenzile oku; Ndiya kuthemba igama lakho, ngokuba lilungile, phambi kwabenceba bakho. <p><br/>
<p> Kumongameli: ngeyokhuzo. Eyokuqiqa; ekaDavide. Sithi isidenge entliziyweni yaso, Akukho Thixo. Bonakalisile, balisikizi ngobugqwetha babo; Akukho wenza okulungileyo.  <p><br/>
<p> UThixo esemazulwini uqondele koonyana babantu, Ukubona ukuba ukho na oqiqayo, Ofuna uThixo.  <p><br/>
<p> Bonke babuye umva, bayimbozisa bephelele; Akukho wenza okulungileyo, Akukho nokuba abe mnye.  <p><br/>
<p> Abanakwazi na abasebenzi bobutshinga, Abathi, bebadla abantu bam, bathi badla isonka, Bangamnquli uThixo?  <p><br/>
<p> Apho bankwantya benkwantyile, phofu kungekho nto inkwantyisayo; Ngokuba uThixo wawathi saa amathambo omngqingi wakho; Wabadanisa, ngokuba uThixo ebebacekisile.  <p><br/>
<p> Akwaba bekuvela eZiyon ukusindiswa kwamaSirayeli! Ekubuyiseni kukaThixo abantu bakhe ekuthinjweni, Wogcoba uYakobi, avuye uSirayeli. <p><br/>
<p> Eyokubethelwa ngezinto ezineentambo. Kumongameli. Eyokuqiqa. EkaDavide: ekufikeni kwabaseZifi, bathi kuSawule, UDavide akazimele phakathi kwethu na? Thixo, ndisindise ngegama lakho, Uligwebe ityala lam ngobugorha bakho.  <p><br/>
<p> Thixo, yiva umthandazo wam; Wabekele indlebe amazwi omlomo wam.  <p><br/>
<p> Ngokuba abasemzini basukela phezulu kum, Nabanobungqwangangqwili bafuna umphefumlo wam; Abammisi uThixo phambi kwabo. (Phakamisani.)  <p><br/>
<p> Yabona, uThixo ngumncedi wam; INkosi yam ikwabasekela umphefumlo wam.  <p><br/>
<p> Uya kubuyisela ububi kwabandilalelayo; Ngenyaniso yakho babhangise.  <p><br/>
<p> Ndiya kubingelela kuwe ngokuqhutywa yintliziyo; Ndiya kubulela kwigama lakho, Yehova, kuba lilungile.  <p><br/>
<p> Ngokuba lindihlangule embandezelweni yonke; Iliso lam libonela iintshaba zam. <p><br/>
<p> Kumongameli. Eyokubethelwa ngezinto ezineentambo. Eyokuqiqa: ekaDavide. Wubekele indlebe umthandazo wam, Thixo, Musa ukuzifihla esikhungweni sam.  <p><br/>
<p> Ndibazele indlebe undiphendule. Ndiyaphaphatheka ekucamngceni kwam, ndincwine,  <p><br/>
<p> Ngenxa yelizwi lotshaba, Ngenxa yokuxinzelelwa phantsi ngabangendawo; Ngokuba zindiqengqela ubutshinga, Ziyandisukela ngomsindo.  <p><br/>
<p> Intliziyo yam iyazibhija-bhija phakathi kwam; Izothuso zokufa zindiwele.  <p><br/>
<p> Ukoyika nokuthuthumela kundingene; Ndigutyungelwe kukududuzela.  <p><br/>
<p> Ndathi, Andaba bendinamaphiko njengehobe! Bendiya kubaleka ndiye ndihlale!  <p><br/>
<p> Nanko ndibalekela kude, Ndilalise entlango. (Phakamisani.)  <p><br/>
<p> Bendiya kukhawuleza, ndisinde Emoyeni ovuthuzayo naseluqhwitheleni.  <p><br/>
<p> Tshabalalisa, Nkosi yam, yahlula ulwimi lwazo; Ngokuba ndibone ukugonyamela nokubambana phakathi komzi.   <p><br/>
<p> Imini nobusuku bajikeleza ezindongeni zawo; Ubutshinga nokwaphula kuphakathi kwawo;   <p><br/>
<p> Ukweyelisela kuphakathi kwawo; Endaweni yembutho yawo akusuki ukuxinezela nokukhohlisa.   <p><br/>
<p> Ngokuba asilutshaba olu lundingcikivayo; Bendiya kukuthwala oko. Asingondithiyileyo lo uzikhulisayo kum; Bendiya kusithela kuye.   <p><br/>
<p> Nguwe, mntu ubungumlingane wam, Ikholwane lam endazana nalo,   <p><br/>
<p> Ebesicweya kamnandi, Siye endlwini kaThixo silihlokondiba eligcobayo.   <p><br/>
<p> Ukufa makubaqubule, Mabehle baye kwelabafileyo besaphilile; Ngokuba ububi busemizini yabo phakathi kwabo.   <p><br/>
<p> Mna ndinqula uThixo; UYehova uya kundisindisa.   <p><br/>
<p> Ngokuhlwa, nakusasa, nasemini enkulu ndiya kucamngca, ndincwine; Uya kuliva izwi lam.   <p><br/>
<p> Uwukhulula umphefumlo wam unoxolo, ukuze bangasondeli kum, Ngokuba baninzi abandichasayo.   <p><br/>
<p> UThixo uya kuva, abaphendule, Uselokwamandulo ehleli, (Phakamisani.) Abo bangenanguquko, Bangamoyikiyo uThixo.   <p><br/>
<p> Babasa isandla abaxolelene nabo; Bahlambela umnqophiso wabo;   <p><br/>
<p> Ubuthelezi njengamasi umlomo wabo, Ke yimfazwe intliziyo yabo. Athambile amazwi abongaphezu kweoli, Kanti aziintlangothi zekrele.   <p><br/>
<p> Umthwalo wakho wulahlele kuYehova; yena wokuzimasa; Akayi kuliyekela ilungisa lishukunyiswe naphakade.   <p><br/>
<p> Wena ke, Thixo, uya kubahlisela emngxunyeni wesihogo. Abantu bamagazi nenkohliso abayi kuyiqingathisa imihla yabo; Ke mna ndikholose ngawe. <p><br/>
<p> Kumongameli; ngeyehobe elithe cwaka phakathi kwabakude. EkaDavide. Eliligugu. Ukubanjwa kwakhe ngamaFilisti eGati. Ndibabale, Thixo, ngokuba abantu bendizonda; Bandixinile, besilwa yonke imini;  <p><br/>
<p> Abandilalelayo bandizonda yonke imini, Ngokuba baninzi abalwa nam beziphakamisile.  <p><br/>
<p> Mhlana ndinxunguphalayo mna, Ndokholosa ngawe.  <p><br/>
<p> Ndiya kulidumisa ngoThixo ilizwi lakhe, Ndikholose ngoThixo, ndingoyiki; Inokundenza ntoni na inyama?  <p><br/>
<p> Yonke imini bayawaphambanisa amazwi am; Zingam zonke iingcinga zabo zobubi.  <p><br/>
<p> Baqukene, babonisele, Bona bagcine izithende zam, Ngokokuba belinde umphefumlo wam.  <p><br/>
<p> Bengamatshinga nje, bosinda na? Zihlise ngomsindo izizwe, Thixo.  <p><br/>
<p> Ukuphalaphala kwam ukubhalile wena; Yitha iinyembezi zam entsubeni yakho; Azisencwadini yakho na?  <p><br/>
<p> Ziya kubuya umva ke iintshaba zam, mhlana ndibizayo; Ndiyakwazi oku, ukuba uThixo unam.   <p><br/>
<p> Ndilidumisa ngoThixo ilizwi, Ndilidumisa ngoYehova ilizwi.   <p><br/>
<p> Ndikholose ngoThixo, ndingoyiki; Unokundenza ntoni na umntu?   <p><br/>
<p> Ziphezu kwam, Thixo, izibhambathiso zakho; Ndiya kuyizalisa kuwe imibingelelo yombulelo.   <p><br/>
<p> Ngokuba uwuhlangule ekufeni umphefumlo wam, Iinyawo zam ekukhubekeni, Ukuba ndihambe phambi koThixo Ekukhanyeni kobomi. <p><br/>
<p> Kumongameli; ngethi, Ungonakalisi. EkaDavide. Eliligugu: ekumbalekeni kwakhe uSawule emqolombeni. Ndibabale, Thixo, ndibabale; Ngokuba uzimela ngawe umphefumlo wam; Ndizimela esithunzini samaphiko akho, Kude kudlule inkxwaleko.  <p><br/>
<p> Ndinqula uThixo Osenyangweni, UThixo ondifezelayo.  <p><br/>
<p> Uya kuthuma esemazulwini andisindise, Emngcikiva nje ondizondayo; (Phakamisani.) UThixo uya kuthuma inceba yakhe nenyaniso yakhe.  <p><br/>
<p> Umphefumlo wam uphakathi kweengonyama; Ndiya kulala phantsi nabafutha umlilo, Oonyana babantu abamazinyo aziintshuntshe neentolo, Ulwimi lwabo lulikrele elibukhali.  <p><br/>
<p> Ziphakamisele ngaphezu kwamazulu, Thixo, Lube phezu kwehlabathi lonke uzuko lwakho.  <p><br/>
<p> Isibatha basilungisele iinyawo zam; Bawugobile umphefumlo wam; Bandimbela isihogo, Beyela kuso ngokwabo. (Phakamisani.)  <p><br/>
<p> Izimasekile intliziyo yam, Thixo, izimasekile intliziyo yam; Ndiya kuvuma, ndiya kubetha uhadi.  <p><br/>
<p> Vuka, luzuko lwam! Vukani, mrhubhe nohadi! Ndiya kusiphangela isifingo.  <p><br/>
<p> Ndiya kubulela kuwe phakathi kwezizwe, Nkosi yam; Ndiya kukubethela uhadi phakathi kwezizwe.   <p><br/>
<p> Ngokuba inkulu, yada yaya ezulwini, inceba yakho; Yada yesa esibhakabhakeni inyaniso yakho.   <p><br/>
<p> Ziphakamisele ngaphezu kwezulu, Thixo, Lube phezu kwehlabathi lonke uzuko lwakho. <p><br/>
<p> Kumongameli; ngethi, Ungonakalisi. EkaDavide. Eliligugu: ekumbalekeni kwakhe uSawule emqolombeni. Ndibabale, Thixo, ndibabale; Ngokuba uzimela ngawe umphefumlo wam; Ndizimela esithunzini samaphiko akho, Kude kudlule inkxwaleko.  <p><br/>
<p> Ndinqula uThixo Osenyangweni, UThixo ondifezelayo.  <p><br/>
<p> Uya kuthuma esemazulwini andisindise, Emngcikiva nje ondizondayo; (Phakamisani.) UThixo uya kuthuma inceba yakhe nenyaniso yakhe.  <p><br/>
<p> Umphefumlo wam uphakathi kweengonyama; Ndiya kulala phantsi nabafutha umlilo, Oonyana babantu abamazinyo aziintshuntshe neentolo, Ulwimi lwabo lulikrele elibukhali.  <p><br/>
<p> Ziphakamisele ngaphezu kwamazulu, Thixo, Lube phezu kwehlabathi lonke uzuko lwakho.  <p><br/>
<p> Isibatha basilungisele iinyawo zam; Bawugobile umphefumlo wam; Bandimbela isihogo, Beyela kuso ngokwabo. (Phakamisani.)  <p><br/>
<p> Izimasekile intliziyo yam, Thixo, izimasekile intliziyo yam; Ndiya kuvuma, ndiya kubetha uhadi.  <p><br/>
<p> Vuka, luzuko lwam! Vukani, mrhubhe nohadi! Ndiya kusiphangela isifingo.  <p><br/>
<p> Ndiya kubulela kuwe phakathi kwezizwe, Nkosi yam; Ndiya kukubethela uhadi phakathi kwezizwe.   <p><br/>
<p> Ngokuba inkulu, yada yaya ezulwini, inceba yakho; Yada yesa esibhakabhakeni inyaniso yakho.   <p><br/>
<p> Ziphakamisele ngaphezu kwezulu, Thixo, Lube phezu kwehlabathi lonke uzuko lwakho. <p><br/>
<p> Kumongameli; ngethi, Ungonakalisi. EkaDavide. Eliligugu: ekuthumeleni kukaSawule, bayilinda indlu ukuba bambulale. Ndihlangule ezintshabeni zam, Thixo wam, Ndise engxondeni kwabasukela phezulu kum.  <p><br/>
<p> Ndihlangule kubasebenzi bobutshinga; Ndisindise ebantwini abanamagazi.  <p><br/>
<p> Ngokuba nabo bewulalela umphefumlo wam; Baqukana ngam abanamandla, Kungekho lukreqo kum, kungekho sono kum, Yehova.  <p><br/>
<p> Ndingenabugwenxa nje, bagidime baxhoba. Vuka, undikhawulele, ubone.  <p><br/>
<p> Wena Yehova, Thixo wemikhosi, Thixo kaSirayeli, Phapha, uzivelele zonke iintlanga; Musa ukubayeka bonke abanginizayo bengabagqithi. (Phakamisani.)  <p><br/>
<p> Bayabuya ngokuhlwa, bayavungama njengezinja, Bawuhamba-hambe umzi.  <p><br/>
<p> Nabo belephuza amagwebu ngomlomo; Ngamakrele emlonyeni wabo; Ngokuba bathi, Kuva bani na?  <p><br/>
<p> Wena, Yehova, uyabahleka, Uyazigculela zonke iintlanga.  <p><br/>
<p> Mandla am, ndiva kulindela kuwe; Ngokuba uThixo uyingxonde yam.   <p><br/>
<p> UThixo wam uya kundikhawulela ngenceba yakhe; UThixo uya kundibonisa abandilaleleyo.   <p><br/>
<p> Musa ukubabulala, hleze balibale abantu bakowethu; Babhadulise ngamandla akho, ubawise, Ngweletshetshe yethu, Nkosi yethu.   <p><br/>
<p> Isono somlomo wabo lilizwi lemilebe yomlomo wabo; Mababanjiswe likratshi labo, Nangenxa yokushwabula nokuhanahanisa abakuthethayo.   <p><br/>
<p> Bagqibe ngobushushu; gqiba, bangabi sabakho; Baqonde ukuba uThixo ngumlawuli kwaYakobi, Wesa eziphelweni zehlabathi. (Phakamisani.)   <p><br/>
<p> Bayabuya ngokuhlwa, bayavungama njengezinja, Bawuhamba-hambe umzi.   <p><br/>
<p> Bona babhadulela ukudla; Ukuba bathe abahlutha, balala apho.   <p><br/>
<p> Ke mna, ndiya kuvuma ngamandla akho, Ndimemelele kwakusasa ngenceba yakho, Kuba ubuyingxonde kum, Nendawo endisabela kuyo ngemini yokubandezelwa kwam.   <p><br/>
<p> Mandla am, ndiya kukubethela uhadi; Ngokuba uThixo yingxonde yam, nguThixo wam onenceba. <p><br/>
<p> Kumongameli; ngeyenyibiba yesingqino. Eliligugu. EkaDavide. Eyokufundisa: ekulweni kwakhe nama-Aram phakathi kweMilambo nama-Aram aseTsobha; wabuya uYowabhi, wawabulala amaEdom emfuleni wetyuwa, amawaka alishumi elinamabini. Thixo, usihlambile, wasichitha, Waqumba; ngamana wasibuyisa.  <p><br/>
<p> Ulinyikimisile ilizwe, ulikrazule; Philisa iintanda zalo ngokuba lishukuma.  <p><br/>
<p> Ubabonisile abantu bakho into elukhuni, Usiseze iwayini ehexisayo.  <p><br/>
<p> Ubanike ibhanile abakoyikayo, Ukuba bayiphakamise ngenxa yenyaniso. (Phakamisani.)  <p><br/>
<p> Ukuze zihlangulwe iintanda zakho, Sindisa ngesandla sakho sokunene, undiphendule.  <p><br/>
<p> UThixo uthethe engcwele: mandivuyelele, Ndimabe uShekem, ndiyilinganisele intili yaseSukoti.  <p><br/>
<p> Ngowam uGiliyadi, ngowam uManase, UEfrayim sisigcina-ntloko sam, UYuda yintonga yam yommiselo;  <p><br/>
<p> UMowabhi sisitya sam sokuhlambela, Ndiyiphosa kuEdom imbadada yam; Filisti, nkqangaza wena ngam.  <p><br/>
<p> Ngubani na owondisa emzini wamandla? Ngubani na owondikhaphela kwaEdom?   <p><br/>
<p> Asinguwe na, kwawena Thixo, osihlambileyo? Akwaphuma, Thixo, nemikhosi yethu.   <p><br/>
<p> Sincede kumbandezeli wethu; Alunto yanto usindiso lomntu.   <p><br/>
<p> NgoThixo siya kweyisa, Wobagqusha yena ababandezeli bethu. <p><br/>
<p> Kumongameli; eyokubethelwa ngezinto ezineentambo. EkaDavide. Kuve, Thixo, ukuhlahlamba kwam; Wubazele indlebe umthandazo wam.  <p><br/>
<p> Ndidanduluka kuwe ndisesiphelweni sehlabathi, ekutyhafeni kwentliziyo yam; Ndikhaphele eweni elisemalengalengeni kum.  <p><br/>
<p> Ngokuba ulihlathi lam, Uyinqaba ende eliqele phambi kotshaba.  <p><br/>
<p> Ndiya kuphambukela ententeni yakho ngonaphakade, Ndiya kuzimela ngesithe lamaphiko akho. (Phakamisani.)  <p><br/>
<p> Ngokuba wena, Thixo, uzivile izibhambathiso zam; Ubanike ilifa abaloyikayo igama lakho.  <p><br/>
<p> Uya kongeza imihla emihleni yokumkani; Iminyaka yakhe iya kuba njengezizukulwana ngezizukulwana;  <p><br/>
<p> Uya kuhlala ngonaphakade phambi koThixo; Mmisele inceba nenyaniso, ukuba zimlondoloze.  <p><br/>
<p> Kukhona ndiya kulibethela uhadi igama lakho ngonaphakade, Ndizizalise izibhambathiso zam imihla ngemihla. <p><br/>
<p> Kumongameli. KuYedutun. Umhobe kaDavide. Uthozamele kuThixo kwaphela umphefumlo wam; Kuvela kuye ukusindiswa kwam.  <p><br/>
<p> Nguye kwaphela iliwa lam, umsindisi wam, Ingxonde yam; andiyi kushukunyiswa kakhulu.  <p><br/>
<p> Kunini na nisuka indulumbane emntwini? Kunini na nimncinitha nonke niphela, enjengodonga oluzimkayo, enjengothango oluwayo?  <p><br/>
<p> Bagqibe kwelokuba bamtyhale bamsuse ekuphakameni kwakhe kuphele; Bakholene namanga; Basikelela elowo ngomlomo, embilinini yabo bayatshabhisa. (Phakamisani.)  <p><br/>
<p> Thozamela kuThixo yedwa, mphefumlo wam, Ngokuba livela kuye ithemba lam.  <p><br/>
<p> Nguye kwaphela iliwa lam, umsindisi wam, Ingxonde yam; andiyi kushukunyiswa.  <p><br/>
<p> KunoThixo ukusindiswa kwam nozuko lwam; Iliwa lokunqaba kwam nehlathi lam likuThixo.  <p><br/>
<p> Kholosani ngaye ngamaxesha onke, nina bantu; Phalazani intliziyo yenu phambi kwakhe. UThixo ulihlathi kuthi. (Phakamisani.)  <p><br/>
<p> Bangumphunga kwaphela onyana boluntu, ngamanga oonyana bamadoda; Esikalini bangenyuka, Bangumphunga bephelele.   <p><br/>
<p> Musani ukukholosa ngokudla abantu, Ningazenzi into engeyanto ngento exhakamfuliweyo. Yakwanda imfuyo, musani ukuyinyamekela.   <p><br/>
<p> Uthethe nto-nye uThixo, Ezi zinto zimbini ndizivile: Ukuba amandla ngakaThixo,   <p><br/>
<p> Nenceba yeyakho, Nkosi yam; Ngokuba uyababuyekeza, elowo ngokwezenzo zakhe. <p><br/>
<p> Umhobe kaDavide: oko ebesentlango yakwaYuda. Thixo, unguThixo wam, ndiya kukuquqela kwakusasa, Umphefumlo wam unxanele wena; inyama yam iyakulangazelela Ezweni elingumqwebedu, elibharhileyo, eligenamanzi.  <p><br/>
<p> Ndenjenjalo ukukhangela kuwe engcweleni, Ukuba ndibone amandla akho nobuqaqawuli bakho.  <p><br/>
<p> Ngokuba inceba yakho ilungile ngaphezu kobomi, Umlomo wam uya kukuncoma.  <p><br/>
<p> Ndiya kwenjenjalo ukukubonga lo gama ndihleliyo, Ndiphakamise izandla zam egameni lakho.  <p><br/>
<p> Umphefumlo wam uhluthi umongo namanqatha; Ngemilebe yomlomo wam omemelelayo uya kukudumisa umlomo wam,  <p><br/>
<p> Ndakukukhumbula emandlalweni wam, Emilindweni yobusuku ndicamanga ngawe.  <p><br/>
<p> Ngokuba uluncedo kum, Ndinokumemelela esithunzini samaphiko akho.  <p><br/>
<p> Umphefumlo wam uthene mbende nawe; Isandla sakho sokunene sindibambile.  <p><br/>
<p> Ke bona bafuna umphefumlo wam ukuze batshabalale, Baya kutshona kwezisezantsi iindawo zehlabathi.   <p><br/>
<p> Baphalazelwa emandleni ekrele; Baba sisabelo seempungutye.   <p><br/>
<p> Ke yena ukumkani uya kuvuya ngoThixo; Baya kuqhayisa abo bonke bafunga yena; Ngokuba uya kuvingcwa umlomo wabathetha ubuxoki. <p><br/>
<p> Kumongameli. Umhobe kaDavide. Live, Thixo, izwi lam ekukhalazeni kwam; Ekunkwantyiseni kotshaba bulondoloze ubomi bam.  <p><br/>
<p> Ndisithelise egquguleni labanobubi, Ehlokondibeni labasebenzi bobutshinga;  <p><br/>
<p> Abalulola njengekrele ulwimi lwabo, Abaxuna iintolo zabo, amazwi akrakra,  <p><br/>
<p> Bamtole ogqibeleleyo besentsithelweni; Bamtola ngesiquphe, bangoyiki.  <p><br/>
<p> Bazomelezela ilizwi elibi, Bagqiba kwelokuba bafihle izirhintyelo, Bathi, Singabonwa ngubani na?  <p><br/>
<p> Baceba ubugqwetha; Baligqibile icebo abalicebileyo; Imbilini yendoda nentliziyo yayo yinzulu.  <p><br/>
<p> Ke uThixo uyabatola ngotolo; Amanxeba abo abakho ngesiquphe.  <p><br/>
<p> Baya kukhutyekiswa, lufikele kwabona ulwimi lwabo; Bayahlunguzela intloko bonke abababonayo.  <p><br/>
<p> Basuka boyike bonke abantu, Bawuxele umsebenzi kaThixo, Basiqiqe isenzo sakhe.   <p><br/>
<p> Liya kuvuya ilungisa ngoYehova, lizimele ngaye, Baqhayise bonke abantliziyo zithe tye. <p><br/>
<p> Kumongameli. Umhobe kaDavide. Ingoma. Ukuthozama kuyindumiso kuwe, Thixo, eZiyon; Sizaliswa kuwe isibhambathiso.  <p><br/>
<p> Wena mphulaphuli wemithandazo, Iza kuwe inyama yonke.  <p><br/>
<p> Zindoyisile nje iindawo zobugwenxa, Ukreqo lwethu uyaluxolela wena ngocamagushelo.  <p><br/>
<p> Hayi, uyolo lomnyulayo, umsondeze Ukuba ahlale ezintendelezweni zakho! Siya kuzihluthisa ngokulunga kwendlu yakho, Kwetempile yakho engcwele.  <p><br/>
<p> Usiphendula ngezenzo ezoyikekayo zobulungisa, Thixo osisindisayo; Nkoloseko yeziphelo zonke zehlabathi, neyolwandle olukude;  <p><br/>
<p> Ulozinzisa iintaba ngamandla akhe, Ebhinqe ubugorha;  <p><br/>
<p> Ulodambisa ukugquma kweelwandle, ukugquma kwamaza azo, Nokuxokozela kwezizwe.  <p><br/>
<p> Bayayoyika imiqondiso yakho abemi beziphelo zehlabathi. Umemelelisa ukuvela kokusa nokuhlwa.  <p><br/>
<p> Uwuvelele umhlaba, wawunyela, Wawutyebisa kakhulu. Umjelo kaThixo uzele ngamanzi: Walungisa ingqolowa yabo, ngokuba uwenjenje ukuwulungisa.   <p><br/>
<p> Useza ihluthe imisele yawo; Unyakamisa imiqela yawo. Uthambisa ngeziphango; Usikelela izilimo zawo.   <p><br/>
<p> Uwuthwesile umnyaka wokulunga kwakho, Imikhondo yakho itsitsa ukutyeba.   <p><br/>
<p> Ayatsitsa amakriwa entlango, Iinduli zizibhinqise umgcobo.   <p><br/>
<p> Amadlelo anxibe imihlambi yeenkomo; Iintili zambethe ingqolowa. Yonke into iyaduma, yonke into iyavuma. <p><br/>
<p> Kumongameli. Ingoma. Umhobe. Dumani kuThixo, nonke hlabathi,  <p><br/>
<p> Lubetheleni uhadi uzuko lwegama lakhe, Mzukiseni, mdumiseni.  <p><br/>
<p> Yithini kuThixo, Hayi, ukoyikeka kwemisebenzi yakho! Ngenxa yobuninzi bamandla akho ziya kuhanahanisa kuwe iintshaba zakho.  <p><br/>
<p> Lonke ihlabathi liya kukunqula, Bakubethele uhadi; Balibethele uhadi igama lakho. (Phakamisani.)  <p><br/>
<p> Yizani, nibone imisebenzi emikhulu kaThixo, Engowoyikekayo ekwenzeni kwakhe koonyana babantu.  <p><br/>
<p> Waluguqula ulwandle lwayinto eyomileyo; Bawuwela umlambo ngeenyawo; Apho savuya ngaye.  <p><br/>
<p> Ulolawula ngobugorha bakhe ngonaphakade; Amehlo akhe ayabonisela ezintlangeni; Abaziinjubaqa mabangaziphakamisi. (Phakamisani.)  <p><br/>
<p> Mbongeni, zizwe, uThixo wethu, Nivakalise ilizwi lendumiso yakhe.  <p><br/>
<p> Ulomisa umphefumlo wethu ebomini, Akalunikela unyawo lwethu ekutyibilikeni.   <p><br/>
<p> Ngokuba usicikidile, Thixo; Usinyibilikisile njengokunyibilikiswa kwesilivere;   <p><br/>
<p> Usingenise emboniselweni; Ubeke uxinzelelo esinqeni sethu;   <p><br/>
<p> Ukhwelise abantu entlokweni yethu; Singene emlilweni nasemanzini; Waza wasikhuphela endaweni enendyebo.   <p><br/>
<p> Ndiya kungena endlwini yakho ndinamadini anyukayo; Ndiya kuzizalisa kuwe izibhambathiso zam,   <p><br/>
<p> Eyazivulelayo imilebe yomlomo wam, Owazithethayo umlomo wam ekubandezelweni kwam.   <p><br/>
<p> Ndiya kunyusela kuwe amadini anyukayo eemvana ezityebileyo, Ndawonye nesiqhumiso seenkunzi zeegusha; Ndiya kwenza aweenkomo ndawonye naweenkunzi zeebhokhwe. (Phakamisani.)   <p><br/>
<p> Yizani, nive, ndinixelele, nonke nina bamoyikayo uThixo, Oko akwenzele umphefumlo wam.   <p><br/>
<p> Ndadanduluka kuye ngomlomo wam; Kwaye ukubonga kuphantsi kolwimi lwam.   <p><br/>
<p> Ukuba bendisekeleze ubutshinga ngentliziyo yam, INkosi yam ibingayi kuphulaphula.   <p><br/>
<p> Hayi ke, uThixo uphulaphule, Ulibazele indlebe ilizwi lomthandazo wam.   <p><br/>
<p> Makabongwe uThixo, Yena ungawugxothanga umthandazo wam, Nobubele bakhe kum. <p><br/>
<p> Kumongameli; eyokubethelwa ngezinto ezineentambo. Umhobe. Ingoma. Ngamana uThixo wasibabala, wasisikelela, Wabukhanyisa ubuso bakhe kuthi; (Phakamisani.)  <p><br/>
<p> Ukuze yaziwe ehlabathini indlela yakho, Usindiso lwakho ezintlangeni zonke.  <p><br/>
<p> Ngamana zabulela izizwe kuwe, Thixo, Zabulela izizwe kuwe zonke ziphela;  <p><br/>
<p> Zavuya zamemelela izizwe: Ngokuba uya kugweba phakathi kwezizwe ngokuthe tye, Uzikhaphe izizwe ehlabathini. (Phakamisani.)  <p><br/>
<p> Ngamana zabulela izizwe kuwe, Thixo, Zabulela izizwe kuwe zonke ziphela.  <p><br/>
<p> Umhlaba uyivelisile indyebo yawo; Uya kusisikelela uThixo, uThixo wethu;  <p><br/>
<p> Uya kusisikelela uThixo, Zimoyike zonke iziphelo zehlabathi. <p><br/>
<p> Kumongameli; ekaDavide. Umhobe. Ingoma. Makasuk’ eme uThixo, zibe ziintsali iintshaba zakhe, Basabe ebusweni bakhe abamthiyayo.  <p><br/>
<p> Njengokuphetshethwa komsi, baphephethe; Njengokunyibilika komthwebeba phambi komlilo, Mabadake ngokunjalo abangendawo ebusweni bukaThixo.  <p><br/>
<p> Ke wona amalungisa makavuye, adlamke phambi koThixo, Abe nemihlali, enemivuyo.  <p><br/>
<p> Vumani kuThixo, libetheleni uhadi igama lakhe; Menzeleni umendo ophakamileyo, ulokhwela ecanda ezinkqantosini, Ogama lakhe linguYehova; nidlamke phambi kwakhe.  <p><br/>
<p> Uyise weenkedama, umthetheleli wabahlolokazi, NguThixo ekhayeni lakhe elingcwele.  <p><br/>
<p> UThixo nguhlalisa endlwini ababebodwa, Ngukhuphela enywebeni ababanjiweyo; Ngabaziinjubaqa bodwa abahlala kwelibalelelweyo.  <p><br/>
<p> Thixo, ekuphumeni kwakho uphambi kwabantu bakho, Ekunyatheleni kwakho enkangala, (Phakamisani.)  <p><br/>
<p> Lanyikima ihlabathi, Lavuza izulu ebusweni bukaThixo, ISinayi leya ebusweni bukaThixo, uThixo kaSirayeli.  <p><br/>
<p> Walitshiza ngemvula eninzi yesisa sakho, Thixo, ilifa lakho; Lakubharha, walizimasa wena.   <p><br/>
<p> Wahlala khona umhlambi wakho, Wamlungisela olusizana ngokulunga kwakho, Thixo.   <p><br/>
<p> INkosi iya kukhupha izwi elinamandla, Ube mkhulu umkhosi weentokazi ezishumayela iindaba ezilungileyo.   <p><br/>
<p> Ookumkani bemikhosi baya kusaba besabile; Intokazi esele ekhaya iya kuwaba amaxhoba.   <p><br/>
<p> Nakulala phantsi phakathi kweentlanti, Noxelisa amaphiko evukuthu alekwe ngesilivere, Neentsiba zalo ezalekwe ngegolide ebengezelayo.   <p><br/>
<p> Ekubadubadubeni kukaSomandla ookumkani kulo, Koba mhlophe ngowekhephu eTsalimon.   <p><br/>
<p> Yintaba kaThixo intaba yaseBhashan, Yintaba encopho zininzi intaba yaseBhashan.   <p><br/>
<p> Niyigxeleshelani na, zintaba zincopho zininzi, Intaba ayinqweneleyo uThixo ukuba ahlale kuyo? Ewe, uYehova uya kuhlala kuyo ngonaphakade.   <p><br/>
<p> Iinqwelo zokulwa zikaThixo zizigidi, ngamawaka-waka; INkosi ikuzo; yiSinayi ebungcweleni,   <p><br/>
<p> Unyuke waya phezulu, uthimbe abathinjwa, Uthabathe izipho phakathi kwabantu, Naphakathi kwabaziinjubaqa, ukuba ahlale uYehova uThixo khona.   <p><br/>
<p> Mayibongwe iNkosi; Ithwala imithwalo yethu imihla ngemihla; NguThixo umsindisi wethu. (Phakamisani.   <p><br/>
<p> Yena uThixo kuthi nguThixo wosindiso, KokukaYehova, iNkosi yethu, ukukhupha ekufeni.   <p><br/>
<p> Kodwa uThixo uya kuyiphalusa intloko yeentshaba zakhe, Nentloko enesihlwitha yohambayo kwizigqitho zakhe.   <p><br/>
<p> Yathi iNkosi, Ndiya kuzibuyisa eBhashan, Ndiya kuzibuyisa iintshaba zakho ezinzulwini zolwandle;   <p><br/>
<p> Ukuze uziphaluse, unyawo lwakho lusegazini, Nolwimi lwezinja zakho lube nesabelo salo ezintshabeni.   <p><br/>
<p> Bakubona ukunyathela kwakho, Thixo, Ukunyathela koThixo wam, koKumkani wam, esebungcweleni.   <p><br/>
<p> Phambili ziimvumi, ngasemva ngababethi bohadi, Emacaleni ziintombi ezibetha iingqongqo.   <p><br/>
<p> Emabandleni bongani uThixo, INkosi, nina basemthonjeni wakwaSirayeli.   <p><br/>
<p> Balapho ooBhenjamin, inci yabo, umphathi wabo, Abathetheli bakwaYuda, ihlokondiba labo; Abathetheli bakwaZebhulon, abathetheli bakwaNafetali.   <p><br/>
<p> UThixo wakho wakuwisela umthetho wokuba uqine; Kuqinise, Thixo, oko usenzeleyo.   <p><br/>
<p> Bevela etempileni yakho eyongamele iYerusalem, Ookumkani mabeze nezithabathaba kuwe.   <p><br/>
<p> Khalimela amarhamncwa asengcongolweni, Umhlambi weenkunzi eziziimbalasane, kunye namathole ezizwe, Ukuze baziwise benezijungqe zesilivere. Wazibhangisa izizwe eziyithandayo imfazwe.   <p><br/>
<p> Kovela amanono eYiputa; UKushi wozolulela msinya izandla zakhe kuThixo.   <p><br/>
<p> Zikumkani zehlabathi, vumani kuThixo, Niyibethele uhadi iNkosi; (Phakamisani.)   <p><br/>
<p> Ekhwela ecanda emazulwini awo amazulu amandulo; Nanko elikhupha ilizwi lakhe, ilizwi elinamandla.   <p><br/>
<p> Mnikeni amandla uThixo; Buphezu koSirayeli ubungangamsha bakhe; Asesibhakabhakeni amandla akhe.   <p><br/>
<p> UloThixo woyikekayo ezingcweleni zakho. UloThixo kaSirayeli, ubanikayo amandla nokomelela abantu. Makabongwe uThixo. <p><br/>
<p> Kumongameli; ngeyeenyibiba. EkaDavide. Ndisindise, Thixo; Ngokuba amanzi andifikele, ada eza emphefumlweni.  <p><br/>
<p> Nditshonile eludakeni olunzulu, akukho kuma; Ndingene emmbithini onamanzi, umsinga uyandintywilisela.  <p><br/>
<p> Ndidiniwe kukudanduluka; womile umqala wam; Aphelile amehlo am; mna ndilindele kuThixo.  <p><br/>
<p> Abandithiyayo ngelize baninzi ngaphezu kweenwele zentloko yam; Baninzi abandibangisayo, abaziintshaba zam bexoka; Into endingayiphanganga bathi mandiyibuyise.  <p><br/>
<p> Thixo, wena uyakwazi ukumatha kwam; Namatyala am akanakugushwa kuwe.  <p><br/>
<p> Mabangadani ngam abakuthembayo, Nkosi yam, Yehova wemikhosi; Mabangangcikivwa ngam abakufunayo, Thixo kaSirayeli.  <p><br/>
<p> Ngokuba ndithwele ingcikivo ngenxa yakho; Ihlazo libugqubuthele ubuso bam;  <p><br/>
<p> Ndingowasemzini kubazalwana bam; Ndingowolunye uhlanga kubantwana bakama:  <p><br/>
<p> Ngokuba lindidlile ikhwele ngenxa yendlu yakho: Iingcikivo zabakungcikivayo ziwe phezu kwam.   <p><br/>
<p> Mna, umphefumlo wam walila, uzila ukudla; Oko kwaba yingcikivo kum.   <p><br/>
<p> Iingubo zam zaba zezirhwexayo, Ndaba yinto yokuzekelisa kubo.   <p><br/>
<p> Bathetha ngam abahleli esangweni; Ndiyingoma yamanxila.   <p><br/>
<p> Ke mna ndithandaza kuwe, Yehova, ngexesha elikholekileyo: Thixo, ngobuninzi benceba yakho, Ndiphendule ngenyaniso yosindiso lwakho.   <p><br/>
<p> Ndihlangule eludakeni, ndingatshoni; Mandihlangulwe kwabandithiyayo nasemimbithini enamanzi.   <p><br/>
<p> Mawungandintywiliseli umsinga wamanzi; Ingandiginyi inzulu; Iqula malingandivingceli ngomlomo walo   <p><br/>
<p> Ndiphendule, Yehova, ngokuba ilungile inceba yakho, Ngangobuninzi bemfesane yakho ndibheke.   <p><br/>
<p> Musa ukubusithelisa ubuso bakho kumkhonzi wakho, Ngokuba ndibandezelekile; khawuleza undiphendule.   <p><br/>
<p> Sondela emphefumlweni wam, uwukhulule; Ngenxa yeentshaba zam ndikhulule.   <p><br/>
<p> Wena uyakwazi ukungcikivwa kwam, nokudaniswa kwam, nokuhlazwa kwam; Baphambi kwakho bonke abandibandezelayo.   <p><br/>
<p> Ingcikivo yaphula intliziyo yam, ndaphantsa ukufa; Ndathemba ukukhuzwa, akwabakho; Nokuthuthuzelwa, andakufumana.   <p><br/>
<p> Ukudla bandinika inyongo; Ekunxanweni kwam bandiseza iviniga.   <p><br/>
<p> Isithebe sabo phambi kwabo masibe ngumgibe; Sibe sisirhintyelo kwabanemasi.   <p><br/>
<p> Makabe mnyama amehlo abo, bangaboni, Usigxadazelise isinqe sabo amaxesha onke.   <p><br/>
<p> Baphalazele ngobhavumo lwakho, Kubafikele ukuvutha komsindo wakho.   <p><br/>
<p> Ingqili yabo mayibe senkangala, Ezintenteni zabo kungahlali mntu;   <p><br/>
<p> Ngokuba bayamsukela obethwe nguwe, Bancokole ngomvandedwa wobahlabileyo wena.   <p><br/>
<p> Yongeza ubugwenxa ebugwenxeni babo, Bangangeni ebulungi senibakho.   <p><br/>
<p> Mabacinywe encwadini yobomi, Bangabhalwa namalungisa.   <p><br/>
<p> Ke mna ndilusizana, ndinomvandedwa; Usindiso lwakho, Thixo, malundise engxondeni.   <p><br/>
<p> Ndiya kulidumisa igama likaThixo ngokuvuma, Ndilenze likhulu ngokubulela.   <p><br/>
<p> Oko kuya kukholeka kuYehova ngaphezu kweenkunzi ezintsha, Ezineempondo neempuphu.   <p><br/>
<p> Bebona abalulamileyo, bovuya; Nina bamquqelayo uThixo, intliziyo yenu mayiphile.   <p><br/>
<p> Ngokuba uYehova uyaweva amahlwempu, Akabadeli ababanjiweyo bakhe.   <p><br/>
<p> Malimdumise izulu nomhlaba, Ulwandle nento yonke enambuzelayo kulo.   <p><br/>
<p> Ngokuba uThixo uya kuyisindisa iZiyon, ayakhe imizi yakwaYuda, Bahlale khona, bayime;   <p><br/>
<p> Ilidle ilifa imbewu yabakhonzi bakhe; Bahlale kuyo abalithandayo igama lakhe. <p><br/>
<p> Kumongameli; ekaDavide; eyokukhumbuza. Thixo, khawuleza undihlangule; Yehova, khawuleza undincede.  <p><br/>
<p> Mabadane babe neentloni abawufunayo umphefumlo wam; Mababuye umva bahlazeke abananze ukuba ndihlelwe bububi;  <p><br/>
<p> Mababuye ngenxa yomvuzo wedano labo Abathi, Tshotsho! Tshotsho!  <p><br/>
<p> Mababe nemihlali bavuye ngawe bonke abakuquqelayo; Abaluthandayo usindiso lwakho Mabahlale besithi, Makenziwe mkhulu uThixo.  <p><br/>
<p> Ke mna ndilusizana, ndilihlwempu; Thixo, khawuleza uze kum. Umncedi wam nomsindisi wam nguwe; Yehova, musa ukulibala. <p><br/>
<p> Ndizimela ngawe, Yehova, Mandingaze ndidane naphakade:  <p><br/>
<p> Ngobulungisa bakho ndihlangule, ndisize; Ndithobele indlebe yakho, undisindise.  <p><br/>
<p> Yiba liliwa elilikhaya kum, ndize kulo ngamaxesha onke. Uwise umthetho wokuba ndisindiswe, Ngokuba ingxondorha yam nemboniselo yam nguwe.  <p><br/>
<p> Thixo wam, ndisize esandleni songendawo, Esandleni sogqwethayo nosisibhovubhovu.  <p><br/>
<p> Ngokuba ulithemba lam, Nkosi yam, Yehova, Inkoloseko yam kwasebuncinaneni bam.  <p><br/>
<p> Ndixhaswe nguwe kwasesizalweni; Nguwe owandityhobozisayo ezibilinini zikama. Indumiso yam ingawe ngamaxesha onke.  <p><br/>
<p> Ndinjengesimanga kwabaninzi; Ke wena ulihlathi lam elinqabileyo.  <p><br/>
<p> Umlomo wam uya kuzala yindumiso yakho, Sisihombo sakho imini yonke.  <p><br/>
<p> Musa ukundilahla ngexesha lobuxhego; Musa ukundishiya akuphela amandla am.   <p><br/>
<p> Ngokuba zithetha ngam iintshaba zam; Abawulindayo umphefumlo wam bayacebisana,   <p><br/>
<p> Besithi, UThixo umlahlile; Msukeleni nimbambe, ngokuba akukho mhlanguli.   <p><br/>
<p> Thixo, musa ukuba kude kum; Thixo wam, khawuleza undincede.   <p><br/>
<p> Mabadane, bagqitywe, abawuchasayo umphefumlo wam, Bathiwe wambu yingcikivo nehlazo abafuna ukuba ndihlelwe bububi.   <p><br/>
<p> Ke mna ndiya kuhlala ndilindile, Ndongeze endumisweni yakho yonke.   <p><br/>
<p> Umlomo wam uya kubalisa ngemisebenzi yobulungisa bakho, Neyosindiso lwakho imini yonke, ngokuba ndingawazi amanani ayo.   <p><br/>
<p> Ndiya kuza nemisebenzi yobugorha beNkosi uYehova; Ndiya kukhankanya ubulungisa bakho, bakho wedwa.   <p><br/>
<p> Thixo, undifundisile kwasebuncinaneni bam; Unangoku ndiyayixela imisebenzi yakho ebalulekileyo.   <p><br/>
<p> Thixo, musa ukundishiya kude kuye ebuxhegweni nasezimvini; Ndide ndiyixele ingalo yakho kwisizukulwana esitsha, Nobugorha bakho kubo bonke abaya kuza.   <p><br/>
<p> Thixo, ubulungisa bakho buye bafika phezulu; Wena uzenzayo izinto ezinkulu, Thixo, ngubani na onjengawe?   <p><br/>
<p> Wena, usibonisileyo iimbandezelo ezininzi ezinobubi, Uya kubuya usiphilise, Ubuye usirhole ezinzonzobileni zamanzi ehlabathi;   <p><br/>
<p> Uya kubandisa ubukhulu bam, Ubuye wena undithuthuzele.   <p><br/>
<p> Ndiya kuyibulela nokuyibulela kuwe ngomrhubhe Inyaniso yakho, Thixo wam; Ndiya kukubethela uhadi, Ngcwele kaSirayeli.   <p><br/>
<p> Uya kumemelela umlomo wam, ndakukubethela uhadi, Nomphefumlo wam owukhululeyo;   <p><br/>
<p> Nolwimi lwam luya kuxela ubulungisa bakho imini yonke, Ngokuba bedanile beneentloni abafuna ukuba ndihlelwe bububi. <p><br/>
<p> EkaSolomon. Thixo, mnike ukumkani imigwebo yakho, Mnike unyana wokumkani ubulungisa bakho.  <p><br/>
<p> Makagwebe ebantwini bakho ngobulungisa, Nakwabaziintsizana zakho ngokwesiko.  <p><br/>
<p> Iintaba mazibathwalele uxolo abantu, Kwaneenduli zibathwalele ebulungiseni.  <p><br/>
<p> Makagwebe ityala labaziintsizana ebantwini, Asindise oonyana bamahlwempu, Abatyumze abacudisi.  <p><br/>
<p> Mabakoyike, ukuhlala elihleliyo ilanga Kwanenyanga, izizukulwana ngezizukulwana.  <p><br/>
<p> Makehle njengemvula ehla phezu kotyani obusikwayo, Njengeziphango, njengemvula emathontsi makhulu, emhlabeni.  <p><br/>
<p> Malityatyambe ngemihla yakhe ilungisa, Nobuninzi boxolo, ide ingabi sabakho inyanga.  <p><br/>
<p> Makaphathe ubukhosi ethabathela elwandle ase elwandle, Ethabathela kuwo uMlambo ase eziphelweni zehlabathi.  <p><br/>
<p> Baya kuguqa phambi kwakhe abemi bomqwebedu, Zikhothe uthuli iintshaba zakhe.   <p><br/>
<p> Ookumkani baseTarshishe nabeziqithi baya kunika iminikelo; Ookumkani bakwaShebha nabakwaSebha baya kusondeza isithabathaba;   <p><br/>
<p> Baqubude kuye bonke ookumkani, Zimkhonze sonke iintlanga.   <p><br/>
<p> Ngokuba uya kulihlangula ihlwempu elizibikayo, Nabaziintsizana abangenaluncedo;   <p><br/>
<p> Abenzele inceba abasweleyo nabangamahlwempu; Asindise imiphefumlo yamahlwempu;   <p><br/>
<p> Akhulule imiphefumlo yawo ekuxinezelweni nasekugonyamelweni; Linqabile emehlweni akhe igazi lawo.   <p><br/>
<p> Uya kuphila anikwe igolide yakwaShebha, Bahlale bemthandazela, Bamsikelele imini yonke.   <p><br/>
<p> Makubekho intabalala yengqolowa ezweni, ise encotsheni yeentaba; Ukuqhama kwayo makurhashaze njengeLebhanon; Mabatyatyambe emizini yabo njengemifuno yomhlaba.   <p><br/>
<p> Malibe ngunaphakade igama lakhe; Malivelise amagatya igama lakhe phambi kwelanga, Bazisikelele ngaye; Mazithi zonke iintlanga ungonoyolo.   <p><br/>
<p> Makabongwe uYehova uThixo, uThixo kaSirayeli. Ulomenzi wemisebenzi ebalulekileyo yena yedwa.   <p><br/>
<p> Malisikelelwe igama lakhe elizukileyo ngonaphakade, Lizale lonke ihlabathi luzuko lwakhe. Amen, amen.   <p><br/>
<p> Iphelile imithandazo kaDavide unyana kaYese. <p><br/>
<p> Umhobe ka-Asafu. Ulungile kwaphela uThixo kuSirayeli, Kwabantliziyo zinyulu.  <p><br/>
<p> Ke mna, beziphantse ukumka iinyawo zam; Gcwizi ukutyibilika ukunyathela kwam;  <p><br/>
<p> Ngokuba bendibamonela abaqhayisayo, Ndakukubona ukuphumelela kwabangendawo.  <p><br/>
<p> Ngokuba abanazintlungu ekufeni kwabo; Baphilile, batyebile umzimba wabo;  <p><br/>
<p> Ebubini babantu abakho bona; Abakhathazwa njengabanye abantu.  <p><br/>
<p> Ngako oko intamo yabo inxitywe ikratshi; Ukugonyamela kubathe wambu ngokwengubo.  <p><br/>
<p> Amehlo abo avelile kukutyeba; Amabhongo eentliziyo zabo aphumela phandle.  <p><br/>
<p> Bahlalela ngentlamba, bathetha ngokubandezela, benobubi; Bathetha iindumbisa zamazwi.  <p><br/>
<p> Bawubeka ezulwini umlomo wabo, Ulwimi lwabo luhamba emhlabeni wonke.   <p><br/>
<p> Ngako oko abantu babo babuyela apha; Bafinca amanzi amaninzi.   <p><br/>
<p> Bathi, Unokuthini na ukwazi uThixo? Kukho ukwazi na kOsenyangweni?   <p><br/>
<p> Yabona abangendawo abaya Banokuchulumacha ngonaphakade, bandile ngokutyeba.   <p><br/>
<p> Sifumane sayiqaqambisa intliziyo yethu kanti, Sazihlamba izandla zethu ngokuba msulwa;   <p><br/>
<p> Ndakhathazeka imini yonke, Ukohlwaywa kwethu kwaba kokwemiso yonke.   <p><br/>
<p> Ukuba bendithe, Ndiya kwenjenjalo ukuthetha, Yabona, ngendinginizile kwisizukulwana soonyana bakho.   <p><br/>
<p> Ndathi ke ndakucinga ukuba ndikwazi oko, Kwayinkohla emehlweni am;   <p><br/>
<p> Ndada ndaya kungena ezingcweleni zikaThixo, Ndakugqala ke ukuphela kwabo.   <p><br/>
<p> Inene, ubamise ezindaweni ezibuthelezi, Wabawisa baba yintshabalala.   <p><br/>
<p> Hayi, ukuphanziswa kwabo ngephanyazo; Baphelile, bagqityiwe kukukhwankqa.   <p><br/>
<p> Njengephupha ekuqabukeni komntu, Ekuvukeni kwakho, Nkosi, wowudela umfanekiso wabo.   <p><br/>
<p> Ukuba ndithe ndabindeka intliziyo, Ndahlabeka ezintsweni,   <p><br/>
<p> Ndoba ke ndisisityhakala, ndingenakwazi; Ndoba ke ndisisilo kuwe.   <p><br/>
<p> Mna ke ndihlala ndinawe; Undibambile ngesandla sam sokunene;   <p><br/>
<p> Uya kundikhapha ngecebo lakho. Undithabathe emveni koku, ndibe nozuko.   <p><br/>
<p> Ndinabani na emazulwini? Ukuba wena ungowam, andilinanze nganto ihlabathi.   <p><br/>
<p> Ingaphela inyama yam nentliziyo yam: Iliwa lentliziyo yam, nesabelo sam, nguThixo ngonaphakade.   <p><br/>
<p> Ngokuba, yabona, abanyawukileyo kuwe baya kudaka; Uyababhangisa bonke abahenyuzayo, bemke kuwe.   <p><br/>
<p> Mna ke, ukusondela kuThixo kulungile kum, Ndiyenza ihlathi lam iNkosi uYehova, Ukuze ndiyibalise yonke imisebenzi yakhe. <p><br/>
<p> Eyokuqiqa; eka-Asafu. Yini na Thixo, ukuba uhlale usihlambile, Uqhume umsindo wakho kwizimvu zedlelo lakho?  <p><br/>
<p> Likhumbule ibandla lakho olithengileyo kwakudala, Olikhululeyo, laba sisizwe selifa lakho; Intaba yaseZiyon, ohleli kuyo.  <p><br/>
<p> Phakamisa ukunyathela kwakho, ukuya kumanxuwa ahlala ehleli: Utshaba luvive into yonke engcweleni.  <p><br/>
<p> Babharhula ababandezeli bakho endaweni yokuhlangana phakathi; Bamisa eyabo imiqondiso, yaba yiyo eyimiqondiso.  <p><br/>
<p> Kwanga kungenelwe Intshinyela yemithi ngezixengxe.  <p><br/>
<p> Kungoku, uqoqo lwayo lonke Balucanda ngamazembe neengxobonga.  <p><br/>
<p> Bayifaka umlilo ingcwele yakho; Bawuhlambela ngokuwuwisela emhlabeni umnquba wegama lakho.  <p><br/>
<p> Bathi ezintliziyweni zabo, Siya kubanyanzelela phantsi kuphele; Bazitshisile zonke iindawo zikaThixo zokuhlangana ezweni apha.  <p><br/>
<p> Imiqondiso yethu asiyiboni, Akusekho mprofeti; Kuthi akukho waziyo ukuba koda kuse phi na kunjalo.   <p><br/>
<p> Kunini na, Thixo, umbandezeli engcikiva? Utshaba luhleli luligiba igama lakho?   <p><br/>
<p> Usifinyezeleni na isandla sakho, nesokunene sakho? Sirhole esifubeni sakho, ulugqibe.   <p><br/>
<p> Ke uThixo nguKumkani wam kwakumandulo, Ulosebenza usindiso phakathi kwehlabathi lonke.   <p><br/>
<p> Nguwe owahlula ulwandle ngamandla akho, Owaphula iintloko zeengwenya emanzini.   <p><br/>
<p> Nguwe owaxhaxha iintloko zeleviyatan, Wazinika zakukudla kubantu, kubemi bomqwebedu.   <p><br/>
<p> Nguwe owagqobhoza yayimithombo, yayimilanjana; Nguwe owomisa imilambo engomiyo.   <p><br/>
<p> Yeyakho imini, bobakho nobusuku; Nguwe owalungisa ukukhanya nelanga.   <p><br/>
<p> Nguwe owamisa yonke imida yehlabathi; Ihlobo, nobusika, nguwe owazibumbayo ezo zinto.   <p><br/>
<p> Khumbula oku; utshaba lungcikiva uYehova, Abantu abanobudenge baligibile igama lakho.   <p><br/>
<p> Musa ukuwunikela erhamncweni umphefumlo wehobe lakho; Ungahlali uwulibele umhlambi wakho oziintsizana.   <p><br/>
<p> Bheka emnqophisweni, Ngokuba iindawo ezimnyama zelizwe zizele zizindlu zogonyamelo.   <p><br/>
<p> Makangabuyi otyumkileyo ehlazisiwe; Makalidumise igama lakho olusizana nolihlwempu.   <p><br/>
<p> Khawusuk’ ume, Thixo, ubambane nababambene nawe; Khumbula ukukungcikiva kwesidenge yonke imini.   <p><br/>
<p> Musa ukulilibala izwi lababandezeli bakho, Ukungxola kwabasukela phezulu kuwe, okuhlala kunyuka. <p><br/>
<p> Kumongameli; ngethi, Ungonakalisi. Umhobe ka-Asafu. Ingoma. Siyabulela kuwe, Thixo, siyabulela; Lisondele igama lakho; Babalisa imisebenzi yakho ebalulekileyo.  <p><br/>
<p> Ngokuba uthi, Ndiya kwenza ngexesha elimisiweyo, Mna ndiya kugweba ngokuthe tye.  <p><br/>
<p> Liyetha amandla ihlabathi, nabemi balo; Ke mna, ndizizinzisile iintsika zalo. (Phakamisani.)  <p><br/>
<p> Ndithi kubaqhayisi, Musani ukuqhayisa; Nakwabangendawo, Musani ukuphakamisa uphondo;  <p><br/>
<p> Musani ukuluphakamisela phezulu uphondo lwenu, Ningathethi ngokusa, nolule intamo.  <p><br/>
<p> Ngokuba ugwebo aluveli empumalanga nasentshonalanga, Nasentlango yeentaba.  <p><br/>
<p> Hayi, nguThixo ogwebayo; Uyamthoba lo, amphakamise lowa.  <p><br/>
<p> Ngokuba indebe isesandleni sikaYehova, Iphuphuma igwebu lewayini, izele yephithikeziweyo. Uthulula kuyo; ewe, iintlenga zayo Ziya kuselwa zifincwe ngabangendawo bonke behlabathi.  <p><br/>
<p> Ke mna ndiya kushumayela ngonaphakade, Ndiya kuvuma kuThixo kaYakobi;   <p><br/>
<p> Zonke iimpondo zabangendawo ndiya kuzixakaxa, Iimpondo zelungisa ziya kuphakanyiswa. <p><br/>
<p> Kumongameli; eyokubethelwa ngezinto ezineentambo. Umhobe ka-Asafu. Ingoma. Waziwa kwaYuda uThixo, Likhulu kwaSirayeli igama lakhe.  <p><br/>
<p> Umnquba wakhe waba seSalem, Nekhaya lakhe eZiyon.  <p><br/>
<p> Wayaphula apho imibane yesaphetha, Ingweletshetshe, nekrele, nezixhobo zemfazwe. (Phakamisani.)  <p><br/>
<p> Ukhanyile, uyingangamsha ngaphezu kweentaba zokuqwenga.  <p><br/>
<p> Babhunyulwe abantliziyo iyimbalasane, Balala umlala kanye, Akazifumana izandla zawo onke amakroti.  <p><br/>
<p> Ekukhalimeni kwakho, Thixo kaYakobi, Kwasindwa bubuthongo iinqwelo zokulwa namahashe.  <p><br/>
<p> Unguwena wena woyikekayo; Ngubani na onokuma phambi kwakho, wakuba nomsindo?  <p><br/>
<p> Emazulwini usivakalisile isigwebo; Loyika ihlabathi, lazola,  <p><br/>
<p> Ekusukeni kukaThixo ukuba agwebe, Abasindise bonke abalulamileyo behlabathi. (Phakamisani.)   <p><br/>
<p> Ngokuba ubushushu bomntu buya kuba ngumbulelo kuwe; Uya kuwabhinqa amasalela obushushu.   <p><br/>
<p> Bhambathisani, nisizalise isibhambathiso kuYehova uThixo wenu; Bonke abamngqongileyo mabeze nezithabathaba kofanele kukoyikwa.   <p><br/>
<p> Uya kunqumla ukufutha kweenganga, Uyoyikeka kookumkani behlabathi. <p><br/>
<p> Kumongameli. KuYedutun. Eka-Asafu. Umhobe. Izwi lam lisingisa kuThixo, ndikhala; Izwi lam lisingisa kuThixo, ukuba andibekele indlebe.  <p><br/>
<p> Ngemini yokubandezelwa kwam ndiquqela eNkosini yam; Isandla sam solukile ebusuku, asaqoba; Awavuma ukuthuthuzeleka umphefumlo wam.  <p><br/>
<p> Ndikhumbula uThixo, ndincwine; Ndithelekelele, utyhafe umoya wam. (Phakamisani.)  <p><br/>
<p> Uzibambile iinkophe zamehlo am, Ndikhandiwe, andaba nakuthetha.  <p><br/>
<p> Ndicinga ngemihla yamandulo, Iminyaka yasephakadeni;  <p><br/>
<p> Ndiya kukhumbula ebusuku ukubetha kwam uhadi; Ndithetha nentliziyo yam, uphengulula umoya wam.  <p><br/>
<p> Ndithi, Iya kundihlamba ngonaphakade na iNkosi yam, Ingabi saphinda iphathe ngetarhu na?  <p><br/>
<p> Iphele yaphela na inceba yayo? Sigqibele na isithembiso sayo kwisizukulwana ngesizukulwana?  <p><br/>
<p> UThixo ukulibele na ukubabala? Uyivingcele ngomsindo kusini na imfesane yakhe? (Phakamisani.)   <p><br/>
<p> Ndide ndithi ke, Sisifo sam esi; Yiminyaka yesandla sokunene sOsenyangweni.   <p><br/>
<p> Ndikhankanya izenzo ezincamisayo zikaYehova; Ngokuba ndikhumbula imisebenzi yakho ebalulekileyo yamandulo.   <p><br/>
<p> Ndicamanga ngako konke ukusebenza kwakho, Ndithelekelele ngezenzo zakho zonke ezincamisayo.   <p><br/>
<p> Thixo, isebungcweleni indlela yakho; Ngubani na onguthixo omkhulu njengoThixo wethu?   <p><br/>
<p> UnguloThixo, wenza ngokubalulekileyo; Wawazisa amandla akho ezizweni,   <p><br/>
<p> Wabakhulula ngengalo abantu bakho, Oonyana bakaYakobi noYosefu. (Phakamisani.)   <p><br/>
<p> Akubona amanzi, Thixo, Akubona amanzi, azibhija-bhija, Ewe, agungqa amanzi enzonzobila;   <p><br/>
<p> Amafu engqingqwa aphalaza amanzi, Isibhakabhaka savakalisa isandi; Ewe, iintolo zakho zahamba-hamba.   <p><br/>
<p> Izwi lendudumo yakho laba sesaqhwithini, Imibane yalikhanyisa elimiweyo, Lagungqa lanyikima ihlabathi.   <p><br/>
<p> Yaba selwandle indlela yakho, Nomendo wakho waba semanzini amaninzi; Awaziwa umkhondo wakho.   <p><br/>
<p> Wabakhokela njengezimvu abantu bakho, Ngesandla sooMoses noAron. <p><br/>
<p> Eyokuqiqa ka-Asafu. Wubekeleni indlebe umyalelo wam, bantu bakowethu, Wathobeleni indlebe amazwi omlomo wam.  <p><br/>
<p> Ndiya kuwuvula umlomo wam ngomzekeliso; Ndiya kumpompozisa iintsonkotha zamandulo;  <p><br/>
<p> Esakuvayo sakwazi, Abasibaliselayo oobawo.  <p><br/>
<p> Asiyi kukugusha koonyana babo; Sobalisela isizukulwana esizayo iindumiso zikaYehova, Namandla akhe, nemisebenzi yakhe ebalulekileyo awayenzayo.  <p><br/>
<p> Wamisa isingqiniso kwaYakobi, Wabeka umyalelo kwaSirayeli, Awawumisela oobawo, Ukuba bawazise oonyana babo;  <p><br/>
<p> Ukuze siwazi isizukulwana esizayo, oonyana abaza kuzalwa, Basuke babalisele ababo oonyana;  <p><br/>
<p> Bayame ngoThixo, Bangazilibali izenzo ezincamisayo zikaThixo, Bayilondoloze imithetho yakhe:  <p><br/>
<p> Bangabi njengooyise, Isizukulwana esiyinjubaqa, esineenkani, Isizukulwana esingayilungisanga intliziyo yaso, Esimoya unganyanisanga kuThixo.  <p><br/>
<p> Oonyana bakaEfrayim, bexhobile, beziintoli ezinezaphetha, Bajika ngemini yemfazwe.   <p><br/>
<p> Abawugcinanga umnqophiso kaThixo, Abavumanga ukuhamba ngomyalelo wakhe;   <p><br/>
<p> Bazilibala izenzo zakhe ezincamisayo, Nezibalulekileyo zakhe awababonisayo.   <p><br/>
<p> Phambi kooyise wenza ngokubalulekileyo Ezweni lamaYiputa, emhlabeni waseTsohan.   <p><br/>
<p> Waludabula ulwandle, wabaweza, Wawamisa amanzi njengemfumba.   <p><br/>
<p> Wabakhapha ngelifu emini, Ngokukhanya komlilo ubusuku bonke,   <p><br/>
<p> Walicanda iliwa entlango, Wabaseza amanzi anzongonzongo kakhulu;   <p><br/>
<p> Wavelisa imiqukuqela yamanzi engxondorheni, Wahlisa amanzi njengemilambo.   <p><br/>
<p> Baqokela noko ukona kuye, Nokumphikisa Osenyangweni emqwebedwini.   <p><br/>
<p> Bamlinga uThixo ngentliziyo yabo, Ngokuwubizela umphefumlo wabo ukudla.   <p><br/>
<p> Bathetha ngoThixo, bathi, Unako na uThixo ukulungisa isithebe entlango?   <p><br/>
<p> Yabona, walibetha iliwa, abaleka amanzi, Yakhukula nemilanjana; Woba nako na nokubanika ukutya, Nokubalungiselela inyama abantu bakhe?   <p><br/>
<p> Weva ke uThixo, waphuphuma umsindo wakhe, Watsha umlilo kwaYakobi, Kwenyuka kwaya umsindo kwaSirayeli;   <p><br/>
<p> Ngokuba bengakholwanga kuThixo, Bengakholosanga ngosindiso lwakhe.   <p><br/>
<p> Waziwisela ke umthetho iingqimba zamafu ngaphezulu, Wazivula iingcango zezulu;   <p><br/>
<p> Wabanisela ngemana ukuze badle, Wabanika ingqolowa yasezulwini.   <p><br/>
<p> Umntu wadla isonka sOnamandla; Wabathumela umphako bada badikwa.   <p><br/>
<p> Wandulula umoya wasempumalanga ezulwini, Wawuqhuba ngamandla akhe umoya wasezantsi;   <p><br/>
<p> Wabanisela inyama njengothuli, Neentaka ezinamaphiko njengentlabathi yolwandle;   <p><br/>
<p> Yawa phakathi kweminquba yabo, Ngeenxa zonke emakhayeni abo.   <p><br/>
<p> Badla, bahlutha kakhulu, Wabazisela ke inkanuko yabo.   <p><br/>
<p> Bengekashenxi enkanukweni yabo, Kusekho ukudla kwabo emlonyeni wabo:   <p><br/>
<p> Kwenyuka umsindo kaThixo waya kubo, Wabulala phakathi kwabatyebileyo babo, Wawawisa amadodana akwaSirayeli.   <p><br/>
<p> Kuyo yonke loo nto bahambisa ngokona, Abakholwa yimisebenzi yakhe ebalulekileyo.   <p><br/>
<p> Wayiphelisa ke imihla yabo njengomphunga, Neminyaka yabo ngokukhwankqisa.   <p><br/>
<p> Xa wathi wababulala, bamquqela; Babuya bamquqela uThixo ngenyameko,   <p><br/>
<p> Bakhumbula ukuba uThixo uliliwa labo, UThixo Osenyangweni ungumkhululi wabo.   <p><br/>
<p> Ke bamthomalalisa ngomlomo wabo, Bamxokisa ngolwimi lwabo;   <p><br/>
<p> Intliziyo yabo ayaqina kuye, Abanyaniseka emnqophisweni wakhe.   <p><br/>
<p> Ke yena unemfesane, Uxolela ubugwenxa ngocamagushelo, akonakalisi; Wawubuyisa futhi umsindo wakhe, Akabuxhoxha bonke ubushushu bakhe.   <p><br/>
<p> Wakhumbula ukuba bayinyama, Bangumoya omkayo, ongabuyiyo.   <p><br/>
<p> Kukangaphi bemphikisa entlango, Bemenza buhlungu enkangala!   <p><br/>
<p> Babuya bamlinga uThixo, Bamenzakalisa oyiNgcwele wakwaSirayeli.   <p><br/>
<p> Abasikhumbula isandla sakhe, Imini awabakhulula ngayo embandezelweni;   <p><br/>
<p> Awamisa ngayo imiqondiso yakhe eYiputa, Nezimanga zakhe emhlabeni waseTsohan.   <p><br/>
<p> Wayiguqula imijelo yabo, yaba ligazi, Ababa nakuyisela imiqukuqela yabo yamanzi.   <p><br/>
<p> Wathumela kubo iingcongconi, zabadla; Namasele, abatshabalalisa.   <p><br/>
<p> Izilimo zabo wazinika iinkumbi ezinqunquthayo, Ukuxelenga kwabo wakunika iinkumbi ezandayo.   <p><br/>
<p> Wawubulala ngesichotho umdiliya wabo, Nemithombe yabo ngomkhenkce.   <p><br/>
<p> Wayinikela kwisichotho imfuyo yabo, Nemihlambi yabo ngemibane.   <p><br/>
<p> Wathumela kubo ukuvutha komsindo wakhe, Ukuphuphuma kwawo, nokubhavuma, nembandezelo, Ibutho lezithunywa zobubi.   <p><br/>
<p> Wawulungelelanisela umendo umsindo wakhe, Akawunqanda ekufeni umphefumlo wabo, Wabunikela ubomi babo kwindyikitya yokufa.   <p><br/>
<p> Wababulala bonke abamazibulo eYiputa, Iintlahlela zamandla obudoda ezintenteni zakwaHam.   <p><br/>
<p> Abantu bakhe wabafudusa njengezimvu, Wabaqhuba njengomhlambi entlango;   <p><br/>
<p> Wabakhapha bekholosile, bengankwantyi; Ke zona iintshaba zabo lwazigubungela ulwandle   <p><br/>
<p> Wabazisa emdeni wakhe ongcwele, Kule ntaba sayizuzayo isandla sakhe sokunene.   <p><br/>
<p> Wagxotha iintlanga ebusweni babo, Wazenzela amaqashiso zalilifa elicandiweyo; Izizwe zakwaSirayeli wazihlalisa ezintenteni zazo.   <p><br/>
<p> Kodwa bamlinga, bamphikisa uThixo Osenyangweni, Abazigcina izingqiniso zakhe,   <p><br/>
<p> Babuya unuva, banginiza njengooyise. Bajika njengesaphetha esikhohlisayo.   <p><br/>
<p> Bamqumbisa ngeziganga zabo, Bamkhweletisa ngemifanekiso yabo eqingqiweyo.   <p><br/>
<p> Weva uThixo, waphuphuma umsindo, Wawacekisa kakhulu amaSirayeli;   <p><br/>
<p> Wawulahla umnquba waseShilo, Intente abeyimise esintwini;   <p><br/>
<p> Wawanikela ekuthinjweni amandla akhe, Isihombo sakhe esandleni sombandezeli.   <p><br/>
<p> Wabanikela abantu bakhe kwikrele, Umsindo wakhe waphuphumela ilifa lakhe.   <p><br/>
<p> Amadodana abo adliwa ngumlilo, Iintombi zabo azagcotyelwa.   <p><br/>
<p> Ababingeleli babo bawa likrele, Abahlolokazi babo abalila.   <p><br/>
<p> Yaza yavuka njengobelele iNkosi, Njengegorha elimemeleliswa yiwayini.   <p><br/>
<p> Yababetha ngasemva ababandezeli bayo, Yabenza ingcikivo engunaphakade.   <p><br/>
<p> Yayicekisa intente yakwaYosefu, Ayasinyula isizwe sakwaEfrayim.   <p><br/>
<p> Yanyula isizwe sakwaYuda, Intaba yaseZiyon eyayithandayo.   <p><br/>
<p> Yayakha njengokuphakama kwezulu ingcwele yakhe, Njengomhlaba lo awusekileyo ngonaphakade.   <p><br/>
<p> Yanyula uDavide umkhonzi wayo, Yamthabatha ezibayeni zezimvu;   <p><br/>
<p> Yamthabatha elandela izimvu ezanyisayo, Yamzisa ukuba aluse kwaYakobi abantu bayo, KwaSirayeli ilifa layo.   <p><br/>
<p> Wabalusa ke ngengqibelelo yentliziyo yakhe, Wabakhapha ngokwazi kwezandla zakhe. <p><br/>
<p> Umhobe ka-Asafu. Thixo, iintlanga zingene elifeni lakho, Ziyenze inqambi itempile yakho engcwele; Ziyenze yayimiwewe iYerusalem.  <p><br/>
<p> Izidumbu zabakhonzi bakho zizinike iintaka zezulu ukuba zizidle, Nenyama yabakho benceba ziyinike amarhamncwa elizwe.  <p><br/>
<p> Ziliphalazile igazi labo njengamanzi ngeenxa zonke eYerusalem; Akwabakho mngcwabi.  <p><br/>
<p> Senziwe ingcikivo kubamelwane bethu, Isigculelo nesicukucezo kwabasingqongileyo.  <p><br/>
<p> Kunini na, Yehova, uhleli uqumbile? Liya kuvutha njengomlilo na ikhwele lakho?  <p><br/>
<p> Phalaza ubushushu bakho ezintlangeni ezingakwaziyo, Ezikumkanini ezingalinquliyo igama lakho.  <p><br/>
<p> Ngokuba zimdlile uYakobi, Zalenza inxuwa ikhaya lakhe.  <p><br/>
<p> Musa ukubukhumbula kuthi ubugwenxa bamanyange ethu, Mayingxame isikhawulele imfesane yakho: Ngokuba siswele kakhulu.  <p><br/>
<p> Sincede, Thixo ongumsindisi wethu, ngenxa yozuko lwegama lakho, Usihlangule, uzixolele ngocamagushelo izono zethu ngenxa yegama lakho.   <p><br/>
<p> Yini na ukuba iintlanga zithi kuthi, Uphi na uThixo wabo? Makwazeke ezintlangeni, emehlweni ethu, Ukuphindezelwa kwegazi labakhonzi bakho eliphalaziweyo.   <p><br/>
<p> Makuze phambi kwakho ukugcuma kwamakhonkxwa; Ngokobukhulu bengalo yakho basalise oonyana bokufa.   <p><br/>
<p> Yibuyisele kubamelwane bethu kasixhenxe esondweni lengubo yabo Ingcikivo yabo, abakungcikive ngayo, Nkosi.   <p><br/>
<p> Ke thina bantu bakho, zimvu zaluswa nguwe, Siya kubulela kuwe ngonaphakade, Sibalise ngendumiso yakho kwizizukulwana ngezizukulwana. <p><br/>
<p> Kumongameli; ngeyeenyibiba ezingqinisayo. Ka-Asafu. Umhobe. Ulomalusi kaSirayeli, beka indlebe! Uloqhuba uYosefu njengezimvu, Ulohlala ezikerubhini, bengezela!  <p><br/>
<p> Phambi koEfrayim noBhenjamin noManase, Vusa ubugorha bakho, Uze kusisindisa.  <p><br/>
<p> Thixo, sibuyise, Ukhanyise ubuso bakho, sisindiswe.  <p><br/>
<p> Yehova, Thixo wemikhosi, Kunini na uqhuma umsindo wakho ekuthandazeni kwabantu bakho?  <p><br/>
<p> Ubadlisa isonka seenyembezi, Wabaseza iinyembezi ngemilinganiso.  <p><br/>
<p> Usenze into abaxabana ngayo abamelwane bethu; Iintshaba zethu ziyasigculela.  <p><br/>
<p> Thixo wemikhosi, sibuyise, Ukhanyise ubuso bakho, sisindiswe.  <p><br/>
<p> Wanyothula umdiliya eYiputa, Wagxotha iintlanga, wawutyala;  <p><br/>
<p> Wahlahla phambi kwawo, Wendelisa iingcambu, wazalisa ilizwe.   <p><br/>
<p> Zagutyungelwa iintaba ngumthunzi wawo, Nemisedare kaThixo ngamasebe awo.   <p><br/>
<p> Wasa amasebe awo elwandle, Namagatya awo kuwo uMlambo.   <p><br/>
<p> Uzityhobozeleni na iintango zawo, Ukuze bawukhe bonke abadlula ngendlela?   <p><br/>
<p> Ingulube yasehlathini iyawubhuqa, Nento edakasa endle iyawudla.   <p><br/>
<p> Thixo wemikhosi, khawubuye, Uqondele usemazulwini, ubone, Uwuvelele lo mdiliya.   <p><br/>
<p> Yikhusele into esiyityeleyo isandla sakho sokunene, Unyana lo uzizimaseleyo ngokwakho.   <p><br/>
<p> Utshisiwe ngumlilo, uhlahliwe; Bayadaka ngokusongela kobuso bakho.   <p><br/>
<p> Isandla sakho masibe phezu komfo wesandla sakho sokunene, Phezu koonyana babantu, ozizimaseleyo ngokwakho.   <p><br/>
<p> Asiyi kumka kuwe; Siphilise, silinqule igama lakho.   <p><br/>
<p> Yehova, Thixo wemikhosi, sibuyise, Ukhanyise ubuso bakho, sisindiswe. <p><br/>
<p> Kumongameli; ngolwaseGati. Ka-Asafu. Memelelani kuThixo, igwiba lethu, Dumani kuThixo kaYakobi.  <p><br/>
<p> Hlabani ingoma, nibethe ingqongqo, Uhadi olumnandi, kunye nomrhubhe.  <p><br/>
<p> Vuthelani isigodlo ukuthwasa kwenyanga, Nokuhlangana kwenyanga, ngemini yomthendeleko wethu.  <p><br/>
<p> Ngokuba ngummiselo lowo kuSirayeli, Lisiko likaThixo kaYakobi.  <p><br/>
<p> Sisingqiniso awasimisayo kwaYosefu, Ekucandeni kwakhe ezweni laseYiputa; Ndeva intetho endingayaziyo.  <p><br/>
<p> Ndawususa umthwalo egxalabeni lakhe; Izandla zakhe zasuka ezingobozini zokuthwala.  <p><br/>
<p> Embandezelweni wadanduluka wena, ndakuhlangula; Ndakuphendula esitheni leendudumo, Ndakuvavanya emanzini aseMeribha. (Phakamisani.)  <p><br/>
<p> Ndathi, Yivani, bantu bam, ndiqononondise kuni; Sirayeli, ukuba unokuphulaphula kum!  <p><br/>
<p> Makungabikho thixo wasemzini kuwe; Unganquli thixo wolunye uhlanga.   <p><br/>
<p> Ndim uYehova uThixo wakho, Okunyusileyo elizweni laseYiputa. Yakhamisa, ndiwuzalise umlomo wakho.   <p><br/>
<p> Ke abantu bam abaliva izwi lam, USirayeli akandivumanga.   <p><br/>
<p> Ndabanikela ebungqoleni beentliziyo zabo; Bahamba ngawabo amaqhinga.   <p><br/>
<p> Akwaba abantu bam bebendiva, Akwaba uSirayeli ubehamba ngendlela yam!   <p><br/>
<p> Bendiya kuzithoba kamsinya iintshaba zabo, Ndisibuyisele phezu kwababandezeli babo isandla sam.   <p><br/>
<p> Abamthiyayo uYehova bebeya kuhanahanisa kuye, Libe ngunaphakade ixesha labo.   <p><br/>
<p> Bendiya kubadlisa ingqolowa etyebileyo, Ndibahluthise ngobusi etsilini. <p><br/>
<p> Umhobe ka-Asafu. UThixo umi ebandleni likaThixo, Ugweba phakathi koothixo; uthi,  <p><br/>
<p> Kunini na nigweba ngobugqwetha, Nibanonelela abangendawo? (Phakamisani.)  <p><br/>
<p> Thethani ityala losweleyo nelenkedama, Gwebelani olusizana nolihlwempu.  <p><br/>
<p> Sizani osweleyo nolihlwempu, Bahlanguleni esandleni sabangendawo.  <p><br/>
<p> Abazi, abaqondi, Bahamba-hamba emnyameni; Ziyashukuma zonke iziseko zehlabathi.  <p><br/>
<p> Ndithe mna, Ningoothixo, Ningoonyana bOsenyangweni nonke niphela.  <p><br/>
<p> Noko niya kufa njengomntu, Niwe njengomnye kubathetheli.  <p><br/>
<p> Khawusuk’ ume, Thixo, gweba ehlabathini; Ngokuba uya kuzidla ilifa wena zonke iintlanga. <p><br/>
<p> Ingoma. Umhobe ka-Asafu. Thixo, musa ukuthi cwaka, Musa ukuthi tu, musa ukuzola, Thixo.  <p><br/>
<p> Ngokuba nanzo iintshaba zakho zixokozela; Abakuthiyayo baphakamisa intloko.  <p><br/>
<p> Bagqugula igqugula elinobuqhophololo ngabantu bakho, Bacebisane ngabagushiweyo nguwe.  <p><br/>
<p> Bathi, Yizani sibethe bee shwaka, bangabi luhlanga, Lingabi sakhunjulwa igama likaSirayeli.  <p><br/>
<p> Ngokuba bacebisana ngantliziyo-nye, Benza umnqophiso ngawe:  <p><br/>
<p> Iintente zakwaEdom nezakwaIshmayeli, AmaMowabhi namaHagari,  <p><br/>
<p> AmaGebhali nama-Amon nama-Amaleki, AmaFilisti kunye nabemi baseTire;  <p><br/>
<p> Nama-Asiriya athelele kubo, Baba yingalo koonyana bakaLote. (Phakamisani.)  <p><br/>
<p> Yenza kubo njengoko wenza ngako kumaMidiyan, NakuSisera, nakuYabhin esihlanjeni seKishon.   <p><br/>
<p> Batshabalala e-Endore, Baba ngumgquba wokugalelwa emhlabeni.   <p><br/>
<p> Benze bona, amanene abo ke, babe njengo-Orebhe nanjengoZebhe; Zonke iinkosi zabo zibe njengoZebha nanjengoTsalimuna;   <p><br/>
<p> Bona bathi, Masiwahluthe abe ngawethu amakhaya kaThixo.   <p><br/>
<p> Thixo wam, benze babe njengesaqhwithi, Njengomququ phambi komoya.   <p><br/>
<p> Njengomlilo odla ihlathi, Njengedangatye lilenya intaba,   <p><br/>
<p> Yenjenjalo ukubasukela ngoqhwithela lwakho, Ubakhwankqise ngomoya wakho ovuthuzayo.   <p><br/>
<p> Buzalise ubuso babo ngehlazo, Balifune igama lakho, Yehova.   <p><br/>
<p> Mabadane bakhwankqiswe ngonaphakade, Babe neentloni, badake;   <p><br/>
<p> Bazi ukuba wena, ugama linguYehova, unguwe wedwa Osenyangweni phezu kwehlabathi lonke. <p><br/>
<p> Kumongameli; ngolwaseGati. Eyoonyana bakaKora. Umhobe. Hayi, ukuthandeka kweminquba yakho, Yehova wemikhosi!  <p><br/>
<p> Umphefumlo wam ulangazelela, uyaphela kukuzilangazelela, iintendelezo zikaYehova; Intliziyo yam nenyama yam imemelela kuThixo ophilileyo.  <p><br/>
<p> Intakana le ifumene ikhaya; Inkonjane izifumanele indlu, Apho izalela khona amathole ayo: Izibingelelo zakho, Yehova wemikhosi, Kumkani wam, Thixo wam.  <p><br/>
<p> Hayi, uyolo lwabahlala endlwini yakho! Basaya kukudumisa. (Phakamisani.)  <p><br/>
<p> Hayi, uyolo lwabantu abamandla akuwe, Abakhumbula umendo oya eZiyon!  <p><br/>
<p> Bephumela entilini yemithi yeBhaka, Bayenza ibe nemithombo; Ewe, imvula iyithi wambu ngentsikelelo.  <p><br/>
<p> Baya besomelela ngokomelela; Babonakala phambi koThixo eZiyon, bathi,  <p><br/>
<p> Yehova, Thixo wemikhosi, Wuve umthandazo wam, Wubekele indlebe, Thixo kaYakobi. (Phakamisani.)  <p><br/>
<p> Khangela, Thixo, ngweletshetshe yethu, Ubukhangele ubuso bomthanjiswa wakho.   <p><br/>
<p> Ngokuba imini enye ezintendelezweni zakho ilungile kunewaka; Ndinyule ukuba semnyango endlwini kaThixo wam, Kunokuhlala ngaphakathi kweentente zokungendawo.   <p><br/>
<p> Ngokuba ulilanga, uyingweletshetshe uYehova uThixo, UYehova uyababala azukise; Abahamba ngokugqibeleleyo akabavimbi nto ilungileyo.   <p><br/>
<p> Yehova wemikhosi, Hayi, uyolo lomntu okholose ngawe! <p><br/>
<p> Kumongameli; eyoonyana bakaKora. Umhobe. Yehova, wabe unetarhu kwilizwe lakho. Ububabuyisa abathinjwa bakaYakobi;  <p><br/>
<p> Ububuxolela ubugwenxa babantu bakho, Ubuziselela zonke izono zabo. (Phakamisani.)  <p><br/>
<p> Ubuwufinyeza umsindo wakho ophuphumayo, Ububuya ekuvutheni komsindo wakho.  <p><br/>
<p> Sibuyise, Thixo ongumsindisi wethu, Uyisuse ingqumbo yakho kuthi.  <p><br/>
<p> Uya kusiqumbela ngonaphakade na? Umsindo wakho uya kuwolulela kwizizukulwana ngezizukulwana na?  <p><br/>
<p> Akuyi kubuya usiphilise na, Abantu bakho bavuye ngawe?  <p><br/>
<p> Sibonise inceba yakho, Yehova, Siphe usindiso lwakho.  <p><br/>
<p> Mandive oko aya kukuthetha uThixo, uYehova; Hayi, uthetha uxolo kubantu bakhe nakwabakhe benceba; Mabangabuyeli ke ekunyabeni kwabo.  <p><br/>
<p> Inene, usindiso lwakhe lusondele kwabamoyikayo, Ukuze luhlale uzuko ezweni lakowethu.   <p><br/>
<p> Kuya kuqubisana inceba nenyaniso, Kuya kwangana ubulungisa noxolo.   <p><br/>
<p> Inyaniso iya kuntshula emhlabeni, Ubulungisa buqondele busemazulwini.   <p><br/>
<p> Kananjalo uYehova uya kusinika okulungileyo, Ilizwe lethu lisinike indyebo yalo.   <p><br/>
<p> Ubulungisa buya kuhamba phambi kwakhe, Buyigqale ngentliziyo indlela yokunyathela kwakhe. <p><br/>
<p> Umthandazo kaDavide. Thoba indlebe yakho, Yehova, ndiphendule, Ngokuba ndilusizana, ndilihlwempu.  <p><br/>
<p> Wugcine umphefumlo wam, ngokuba ndingowenceba; Msindise, wena Thixo wam, umkhonzi wakho, Lo ukholose ngawe.  <p><br/>
<p> Ndibabale, Nkosi yam, Ngokuba ndidanduluka kuwe yonke imini.  <p><br/>
<p> Wuvuyise umphefumlo womkhonzi wakho, Ngokuba umphefumlo wam ndiwuphakamisela kuwe, Nkosi yam;  <p><br/>
<p> Ngokuba ulungile wena, Nkosi yam, uxolela; Umkhulu ngenceba kubo bonke abakunqulayo.  <p><br/>
<p> Wubekele indlebe umthandazo wam, Yehova, Ulibazele indlebe izwi lokutarhuzisa kwam.  <p><br/>
<p> Ngemini yokubandezelwa kwam ndinqula wena, Ngokuba uya kundiphendula.  <p><br/>
<p> Akukho unjengawe, Nkosi yam, phakathi koothixo; Akukho zenzo zinjengezakho.  <p><br/>
<p> Zonke iintlanga owazenzayo ziya kuza ziqubude phambi kwakho, Nkosi yam, Zizukise igama lakho.   <p><br/>
<p> Ngokuba umkhulu, wenza imisebenzi ebalulekileyo, UnguThixo wena wedwa.   <p><br/>
<p> Ndiyalele, Yehova, indlela yakho, Ndihambe ngenyaniso yakho; Yibandakanye intliziyo yam ukuba ndiloyike igama lakho.   <p><br/>
<p> Ndiya kubulela kuwe, Nkosi yam, Thixo wam, ngentliziyo yonke, Ndilizukise igama lakho ngonaphakade:   <p><br/>
<p> Ngokuba inceba yakho ibe inkulu kum; Wawuhlangula umphefumlo wam kwelingaphantsi labafileyo.   <p><br/>
<p> Thixo, abakhukhumali basukele phezulu kum; Ibandla labanobungqwangangqwili lifuna umphefumlo wam; Abakumisi wena phambi kwabo.   <p><br/>
<p> Ke wena, Nkosi yam, unguThixo onemfesane, onobabalo, Ozeka kade umsindo, omkhulu ngenceba nenyaniso.   <p><br/>
<p> Ndibheke, undibabale; Mphe amandla akho umkhonzi wakho, Umsindise unyana womkhonzazana wakho.   <p><br/>
<p> Ndenzele umqondiso wokulungileyo, Bawubone abandithiyayo, badane, Kuba wena, Yehova, undincedile, wandithuthuzela. <p><br/>
<p> Eyoonyana bakaKora. Umhobe. Ingoma. Useko alusekileyo lusezintabeni ezingcwele;  <p><br/>
<p> Amasango eZiyon uYehova uwathanda Ngaphezu kweminquba yonke kaYakobi.  <p><br/>
<p> Kuthethwa iinto ezizukileyo ngawe, Mzi kaThixo. (Phakamisani.)  <p><br/>
<p> ORahabhi noBhabheli ndiya kubakhankanyela kwabandaziyo; Nalo elamaFilisti nelaseTire, kunye nelakwaKushi, Aba bazalelwe khona.  <p><br/>
<p> Ngokusingisele kwiZiyon, kuya kuthiwa, Lo, nalo, uzalelwe kuyo, Abe yena Osenyangweni eyizinzisa.  <p><br/>
<p> UYehova uya kubala, ekuzibhaleni izizwi, athi, Abaya bazalelwe khona: (Phakamisani.)  <p><br/>
<p> Baze, bevuma beqamba, bathi, Yonke imithombo yam ikuwe. <p><br/>
<p> Ingoma; umhobe woonyana bakaKora; kumongameli; ngosizi, ngelidambileyo. Owokuqiqa kaHeman umEzra. Yehova, Thixo ongumsindisi wam, Mhlenikweni ndikhalayo ebusuku phambi kwakho,  <p><br/>
<p> Mawuze phambi kwakho umthandazo wam; Thoba indlebe yakho ekuhlahlambeni kwam.  <p><br/>
<p> Ngokuba umphefumlo wam uhluthi zizinto ezimbi, Ubomi bam bufike kwelabafileyo.  <p><br/>
<p> Ndibalelwe kwabahla baye emhadini, Ndisuke ndanjengomfo ongenamandla  <p><br/>
<p> Ndingumkhululwa phakathi kwabafileyo, Njengababuleweyo, belele engcwabeni, Ongasabakhumbuliyo; Bona banqunyulweyo esandleni sakho.  <p><br/>
<p> Undibeke emhadini ongaphantsi, Ezindaweni ezimnyama, ezinzulwini.  <p><br/>
<p> Ubushushu bakho bundishicilele, Undithobele onke amaza akho alwayo. (Phakamisani.)  <p><br/>
<p> Ubashenxisele kude kum abo ndazana nabo, Undenze isikizi kubo; Ndivalelwe, andinakuphuma.  <p><br/>
<p> Iliso lam liyaphela yingcinezelo. Ndidanduluka kuwe, Yehova, yonke imini, Ndizolulela kuwe izandla zam.   <p><br/>
<p> Uya kuyenzela abafileyo na imisebenzi ebalulekileyo? Kuya kuvuka abangasekhoyo, kusini na, babulele kuwe? (Phakamisani.)   <p><br/>
<p> Ibaliswa engcwabeni na inceba yakho? Enzonzobileni na, ukunyanisa kwakho?   <p><br/>
<p> Yaziswa emnyameni na imisebenzi yakho ebalulekileyo? Baziswa ezweni lokulibala na ubulungisa bakho?   <p><br/>
<p> Ke mna, Yehova, ndizibika kuwe, Kwakusasa umthandazo wam wokuhlangabeza.   <p><br/>
<p> Uwuhlambelani na, Yehova, umphefumlo wam? Ubusitheliselani na ubuso bakho kum?   <p><br/>
<p> Ndilusizana, ndiyinto efayo kwasebuncinaneni bam, Ndithwele izothuso zakho, lindikhohlile.   <p><br/>
<p> Kugqithe phezu kwamukuvutha kwakho, Izidandathekiso zakho zindibhangisile;   <p><br/>
<p> Zindijikelezile njengamanzi imini yonke, Zindizungulezile kwaphela.   <p><br/>
<p> Umsusile kum ondithandayo nonguwethu; Abo ndazana nabo babubumnyama. <p><br/>
<p> Eyokuqiqa kaEtan, umEzra. Iinceba zikaYehova ndiya kuvuma ngazo ngonaphakade, Kwizizukulwana ngezizukulwana ndiya kwazisa ukuthembeka kwakho ngomlomo wam.  <p><br/>
<p> Ngokuba ndithi, Yakheka ngonaphakade inceba; Amazulu, uya kukuzinzisa kuwo ukuthembeka kwakho.  <p><br/>
<p> Wathi, Ndenze umnqophiso nomnyulwa wam, Ndifungile kuDavide umkhonzi wam:  <p><br/>
<p> Ndiya kuyizimasa ngonaphakade imbewu yakho, Ndiyakhe itrone yakho kwisizukulwana ngesizukulwana. (Phakamisani.)  <p><br/>
<p> Amazulu abulela imisebenzi yakho ebalulekileyo, Yehova, Nokuthembeka kwakho ebandleni labangcwele.  <p><br/>
<p> Ngokuba ngubani na esibhakabhakeni olingana noYehova? Ngubani na ofana noYehova phakathi koonyana bakaThixo.  <p><br/>
<p> UThixo ongowokungcangcazelelwa ebhungeni elikhulu labangcwele, Ongofanelwe kukoyikwa ngaphezu kwabo bonke abamngqongileyo?  <p><br/>
<p> Yehova, Thixo wemikhosi, Ngubani na onjengawe, oluqilima, Yehova? Ukuthembeka kwakho kukungqongile.  <p><br/>
<p> Nguwena mlawuli wekratshi lolwandle; Ekuphakameni kwamaza alo uyawadambisa.   <p><br/>
<p> Nguwena mtyumzi kaRahabhi njengongxwelerhiweyo, Wazithi saa iintshaba zakho ngengalo yakho eqinileyo.   <p><br/>
<p> Lelakho izulu, likwalelakho ihlabathi; Elimiweyo nenzaliseko yalo lasekwa nguwe.   <p><br/>
<p> Umntla nomzantsi wadalwa nguwe; ITabhore neHermon zimemelela ngegama lakho.   <p><br/>
<p> Yeyakho ingalo enobugorha; Sithe nkqi isandla sakho, siphakamile esokunene sakho.   <p><br/>
<p> Ummiso wetrone yakho bubulungisa nokusesikweni; Inceba nenyaniso ilungiselela phambi kwakho.   <p><br/>
<p> Hayi, uyolo lwabantu abakwaziyo ukuduma! Baya kuhamba ekukhanyeni kobuso bakho, Yehova.   <p><br/>
<p> Baya kugcoba egameni lakho imini yonke, Baphakame ngobulungisa bakho.   <p><br/>
<p> Ngokuba isihombo samandla abo nguwe; Ekuthandeni kwakho, uphondo lwethu luphakamile.   <p><br/>
<p> Ngokuba ikuYehova ingweletshetshe yethu, UkoyiNgcwele kaSirayeli ukumkani wethu.   <p><br/>
<p> Wakha wathetha ngombono kowenceba wakho, wathi, Ndibeke uncedo egorheni, Ndiphakamise indodana ebantwini.   <p><br/>
<p> Ndifumene uDavide umkhonzi wam; Ndimthambisile ngeoli yam engcwele,   <p><br/>
<p> Esiya kuqinisela kuye isandla sam, Nengalo yam imkhaliphise.   <p><br/>
<p> Utshaba aluyi kumqubula; Nonyana wobugqwetha akayi kumcinezela.   <p><br/>
<p> Ndiya kubaqoba phambi kwakhe ababandezeli bakhe, Ndibaxabele abamthiyayo.   <p><br/>
<p> Inyaniso yam nenceba yam inaye; Luya kuphakama uphondo lwakhe egameni lam.   <p><br/>
<p> Ndiya kusisa elwandle isandla sakhe, EMilanjeni esokunene sakhe.   <p><br/>
<p> Yena ukundibiza wothi, UnguBawo, UnguThixo wam, neliwa lokundisindisa.   <p><br/>
<p> Kananjalo mna ndiya kumenza owamazibulo, Osenyangweni kookumkani behlabathi.   <p><br/>
<p> Ndiya kumgcinela inceba yam ngonaphakade, Umnqophiso wam unyanise kuye;   <p><br/>
<p> Ndiyimise ngonaphakade imbewu yakhe, Netrone yakhe ibe njengemihla yamazulu.   <p><br/>
<p> Ukuba bathe oonyana bakhe bawulahla umyalelo wam, Abahamba ngamasiko am;   <p><br/>
<p> Ukuba bathe bayihlambela imimiselo yam, Abayigcina imithetho yam:   <p><br/>
<p> Ndoluvelela ukreqo lwabo ngentonga, Nobugwenxa babo ngemivumbo.   <p><br/>
<p> Ke yona inceba yam andiyi kuyaphula kuye, Ndingaxoki ekuthembekeni kwam.   <p><br/>
<p> Andiyi kuwuhlambela umnqophiso wam, Ndiyijike into ephume emlonyeni wam.   <p><br/>
<p> Ndibufunge kwakanye ubungcwele bam, ndathi, Inene, andiyi kumxokisa uDavide;   <p><br/>
<p> Imbewu yakhe iya kubakho ngonaphakade, Netrone yakhe njengelanga phambi kwam.   <p><br/>
<p> Iya kuqiniseka njengenyanga ngonaphakade; Ingqina lasesibhakabhakeni lithembekile. (Phakamisani.)   <p><br/>
<p> Kwawena umhlambile, umcekisile, Umphuphumele ngomsindo umthanjiswa wakho;   <p><br/>
<p> Uthe nethe ngumnqophiso womkhonzi wakho; Usidyobhile emhlabeni isithsaba sakhe.   <p><br/>
<p> Uzityhobozile zonke iintango zakhe, Uzenze inxuwa iinqaba zakhe.   <p><br/>
<p> Bayamphanga bonke abadlula ngendlela, Waba yingcikivo kubamelwane bakhe.   <p><br/>
<p> Usiphakamisile isandla sokunene sabambandezelayo, Uzivuyisile zonke iintshaba zakhe.   <p><br/>
<p> Wabuyisa nokubuyisa uhlangothi lwekrele lakhe, Akwammisa emfazweni.   <p><br/>
<p> Umsusile enkazimlweni yakhe, Uyikhahlele emhlabeni itrone yakhe,   <p><br/>
<p> Uyinqumle imihla yobutsha bakhe, Wamthi wambu ngokudana. (Phakamisani.)   <p><br/>
<p> Kunini na, Yehova, uhleli uzisithelisile, Busitsha njengomlilo ubushushu bakho?   <p><br/>
<p> Khumbula ukunqamka kwam, into okuyiyo! Ubadaleleni na, baba yinto engento bonke oonyana babantu?   <p><br/>
<p> Yiyiphi na indoda ehleliyo, engayi kukubona ukufa, Enokuwusindisa umphefumlo wayo esandleni selabafileyo? (Phakamisani.)   <p><br/>
<p> Ziphi na iinceba zakho zangaphambili, Nkosi yam, Owamfungela zona uDavide ngokuthembeka kwakho?   <p><br/>
<p> Khumbula, Nkosi yam, ukungcikiveka kwabakhonzi bakho; Ndithwele esifubeni sam zonke izizwe ezininzi,   <p><br/>
<p> Ezingcikivayo, ziziintshaba zakho, Yehova; Ezingcikiva amanyathela omthanjiswa wakho.   <p><br/>
<p> Makabongwe uYehova ngonaphakade. Amen, amen. <p><br/>
<p> Umthandazo kaMoses, umfo wakwaThixo. Nkosi yam, ulikhaya wena kuthi, Isizukulwana ngesizukulwana.  <p><br/>
<p> Kungekazalwa zintaba, Ungekavelisi mhlaba, nazwe limiweyo, Kususela kwaphakade kude kuse ephakadeni, wena unguThixo.  <p><br/>
<p> Umbuyisela umntu eluthulini, Uthi, Buyani, nyana babantu.  <p><br/>
<p> Ngokuba iwaka leminyaka emehlweni akho Linjengemini yezolo, xa idluleyo, Linjengomlindo wasebusuku.  <p><br/>
<p> Uyabakhukulisa, balale; Ngengomso babuya bahlume njengotyani.  <p><br/>
<p> Ngomso butyatyamba, bubuye buhlume; Ngokuhlwa buyasikwa bome.  <p><br/>
<p> Ngokuba siyaphela ngumsindo wakho, Sikhwankqiswe bubushushu bakho.  <p><br/>
<p> Ububeke ubugwenxa bethu phambi kwakho, Nesibufihlileyo ububeka ekukhanyiseleni kobuso bakho.  <p><br/>
<p> Ngokuba yonke imihla yethu isangene ngokuphuphuma komsindo wakho, Siyiphelisile iminyaka yethu njengentsebezo.   <p><br/>
<p> Imihla yeminyaka yethu iseminyakeni engamashumi asixhenxe; Ukuba ithe yaba mininzi kakhulu, iba yiminyaka emashumi asibhozo, Libe ke iqhayiya layo likukwaphuka nokungabi nto yanto, Ngokuba ithe phe yakhawuleza, saphaphazela semka.   <p><br/>
<p> Ngubani na owaziyo amandla omsindo wakho, Nokuphuphuma kwawo, ngoko ufanele ukoyikwa ngako?   <p><br/>
<p> Sazise kanye ukuyibala imihla yethu, Ukuze sizuze intliziyo elumkileyo.   <p><br/>
<p> Buya, Yehova, kunini na? Uzohlwaye ngenxa yabakhonzi bakho.   <p><br/>
<p> Sihluthise kwakusasa ngenceba yakho, Simemelele, sivuye yonke imihla yethu.   <p><br/>
<p> Sivuyise ngangemihla owasicinezela ngayo. Ngangeminyaka esabona ububi ngayo.   <p><br/>
<p> Mayibonakale kubakhonzi bakho imisebenzi yakho, Nobungangamela bakho koonyana babo.   <p><br/>
<p> Ubumnandi bukaYehova mabube phezu kwethu. Zimasa isenzo sezandla zethu phezu kwethu, Isenzo sezandla zethu usizimase sona. <p><br/>
<p> Ohleli esitheni lOsenyangweni, Azilalise emthunzini kaSomandla,  <p><br/>
<p> Uthi kuYehova, Hlathi lam, Mboniselo yam, Thixo wam, endikholose ngaye!  <p><br/>
<p> Ngokuba ngokwakhe uya kukuhlangula emgibeni womthiyeli, Endyikityeni yokufa eyeyelisayo.  <p><br/>
<p> Wokugubungela ngeentsiba zakhe, Uzimele phantsi kwamaphiko akhe. Likhaka, yingweletshetshe inyaniso yakhe.  <p><br/>
<p> Akuyi koyikiswa zizothuso ebusuku, Nalutolo lubaleka emini;  <p><br/>
<p> Nandyikitya yakufa ihamba esithokothokweni, Nasifo sibhubhisayo, sibhuqa emini enkulu.  <p><br/>
<p> Kungawa iwaka ecaleni kwakho, Isigidi ngasekunene kwakho, Kodwa kungasondeli nto kuwe.  <p><br/>
<p> Wokhangela ngamehlo akho odwa, Ukubonele ukubuyekezwa kwabangendawo.  <p><br/>
<p> Ngokuba nguwe, Yehova, ihlathi lam. Umenze Osenyangweni ikhaya lakho.   <p><br/>
<p> Akuyi kuqubisana bubi nawe. Kungafiki sibetho ententeni yakho.   <p><br/>
<p> Ngokuba izithunywa zakhe uziwisele umthetho ngawe, Ukuba zikugcine ezindleleni zakho zonke.   <p><br/>
<p> Zokuthwala wena ngezandla zozibini, Hleze ubetheke ngonyawo lwakho etyeni.   <p><br/>
<p> Wonyathela phezu kwengonyama nephimpi, Uyinyashe ingonyama entsha nenamba ngeenyawo.   <p><br/>
<p> Ngokuba enamathele kum, ndomsiza; Ndimse engxondeni, ngokuba elazi igama lam.   <p><br/>
<p> Wondibiza, ndiphendule, Ndoba naye embandezelweni; Ndomhlangula, ndimzukise;   <p><br/>
<p> Ndimanelise ngemihla emide, Ndimbonise ukusindisa kwam. <p><br/>
<p> Umhobe; ingoma, ngemini yesabatha. Kulungile ukubulela kuYehova, Nokulibethela uhadi igama lakho, Wena usenyangweni;  <p><br/>
<p> Ukuyixela kwakusasa inceba yakho, Nokunyanisa kwakho ebusuku,  <p><br/>
<p> Ngoweentambo ezilishumi nangomrhubhe, Ngokulubetha uhadi ngofefe.  <p><br/>
<p> Ngokuba uyandivuyisa, Yehova, ngomsebenzi wakho, Ngezenzo zezandla zakho ndinokumemelela.  <p><br/>
<p> Azizikhulu izenzo zakho, Yehova! Zinzulu kakhulu iingcinga zakho.  <p><br/>
<p> Isityhakala asinakwazi; Isinyabi asikuqondi oko.  <p><br/>
<p> Ekudubuleni kongendawo njengomfuno, Ekutyatyambeni kwabasebenzi bonke bobutshinga, Kukuze batshabalale ngonaphakade.  <p><br/>
<p> Ke wena, Yehova, ungophezulu ngonaphakade.  <p><br/>
<p> Ngokuba uyabona, iintshaba zakho, Yehova, Ngokuba uyabona, iintshaba zakho ziva kutshabalala; Baya kuchithwa-chithwa bonke abasebenzi bobutshinga.   <p><br/>
<p> Uyaluphakamisa uphondo lwam njengolwenqu; Ndigalelwe ioli entsha.   <p><br/>
<p> Iliso lam liyababonela abandilalelayo, Indlebe yam iyabeva abasukela phezulu kum benobubi.   <p><br/>
<p> Amalungisa aya kudubula njengesundu, Aya kukhula njengomsedare weLebhanon.   <p><br/>
<p> Etyelwe nje endlwini kaYehova, Aya kutyatyamba ezintendelezweni zoThixo wethu.   <p><br/>
<p> Aya kuhluma eselenezimvi, Aya kuba etyebile, eluhlaza;   <p><br/>
<p> Ukuze axele ukuba uthe tye uYehova, Uliwa lam, kungekho bugqwetha kuye. <p><br/>
<p> UYehova ungukumkani, uzambathise ubungangamsha; UYehova uzambathise, ubhinqe, amandla; Lizinzile ke elimiweyo, alinakushukunyiswa.  <p><br/>
<p> Kususela koko, izinzile itrone yakho; Kususela kwaphakade, ukho wena.  <p><br/>
<p> Imilambo iphakamisile, Yehova, Imilambo iphakamise isandi sayo, Imilambo iphakamise ingxolo yayo.  <p><br/>
<p> Ngaphezu kwezandi zamanzi amaninzi Angangamsha, ngaphezu kwamaza alwayo olwandle, Unobungangamsha phezulu uYehova.  <p><br/>
<p> Izingqiniso zakho zinyanise kunene, Ubungcwele buyifanele indlu yakho, Yehova, imihla emide. <p><br/>
<p> Thixo wempindezelo, Yehova, Thixo wempindezelo, bengezela!  <p><br/>
<p> Phakama, Mgwebi wehlabathi! Babuyisele impatho yabo abanekratshi.  <p><br/>
<p> Kunini na abangendawo, Yehova, Kunini na abangendawo bevuyelela?  <p><br/>
<p> Balephuza amagwebu, bathetha ngokusa, Bayandolosa bonke abasebenzi bobutshinga.  <p><br/>
<p> Batyumza abantu bakho, Yehova, Bacinezela ilifa lakho.  <p><br/>
<p> Babulala umhlolokazi nowasemzini, Bancinitha inkedama.  <p><br/>
<p> Bathi ke, Akaboni uYehova, Akagqali uThixo kaYakobi.  <p><br/>
<p> Qondani, nina bazizityhakala ebantwini; Nina zinyabi, niya kuqiqa nini na?  <p><br/>
<p> Omilisele indlebe, akayi kuva na? Obumbe iliso, akayi kukhangela na?   <p><br/>
<p> Umthethisi weentlanga akayi kohlwaya na, Ulofundisa abantu ukwazi?   <p><br/>
<p> UYehova ngumazi weengcinga zabantu, Ukuba zingumphunga.   <p><br/>
<p> Hayi, uyolo lwendoda oyithethisayo, Yehova, Oyifundisayo ngomyalelo wakho;   <p><br/>
<p> Ukuba uyizolise eziminini zobubi, Ade ambelwe isihogo ongendawo.   <p><br/>
<p> Ngokuba uYehova akabalahli abantu bakhe, Akalishiyi ilifa lakhe.   <p><br/>
<p> Ngokuba isiko liya kubuyela ebulungiseni, Balilandele bonke abantliziyo zithe tye.   <p><br/>
<p> Ngubani na oya kusukela phezulu kubo abanobubi, ngenxa yam? Ngubani na oya kumelana nabasebenzi bobutshinga, ngenxa yam?   <p><br/>
<p> Koko uYehova abe luncedo lwam, Umphefumlo wam unge uhle msinya, waya apho kuthiwa cwaka khona.   <p><br/>
<p> Ukuba ndithi, Lwatyibilika unyawo lwam, Isuka inceba yakho, Yehova, indixhase.   <p><br/>
<p> Ebuninzini beengcinga-ngcinga zam ngaphakathi kwam, Iintuthuzelo zakho ziyawuyolisa umphefumlo wam.   <p><br/>
<p> Ingaqhelana nawe na itrone yolweyeliselo, Ebumba ububi ngommiselo?   <p><br/>
<p> Bahlanganyela umphefumlo welungisa, Baligwebe igazi elimsulwa.   <p><br/>
<p> Kanti ke uYehova uyingxonde kum, UThixo wam liliwa endizimela ngalo.   <p><br/>
<p> Ububuyisela phezu kwabo ubutshinga babo, Uba bhangisa ngobubi babo; Uya kubabhangisa uYehova, uThixo wethu. <p><br/>
<p> Yizani simemelele kuYehova, Sidume kwiliwa lokusindiswa kwethu.  <p><br/>
<p> Masize phambi kobuso bakhe sinombulelo, Masidume kuye ngeengoma.  <p><br/>
<p> Ngokuba uThixo omkhulu nguYehova, NguKumkani omkhulu ngaphezu koothixo bonke.  <p><br/>
<p> Uzisesandleni sakhe iingontsingontsi zehlabathi, Neencopho zeentaba zezakhe.  <p><br/>
<p> Ulolwakhe ulwandle, nguyena walwenzayo; Nomhlaba owomileyo zawubumba izandla zakhe.  <p><br/>
<p> Yizani, masiqubude, siguqe, Sithobe phambi koYehova umenzi wethu.  <p><br/>
<p> Ngokuba nguThixo wethu yena, Thina ke singabantu bokwaluswa nguye, nezimvu zesandla sakhe. Namhla, ukuba ninokuliva izwi lakhe,  <p><br/>
<p> Musani ukuyenza lukhuni intliziyo yenu, njengaseMeribha, Njengemini yaseMasa entlango;  <p><br/>
<p> Oko bandilingayo ooyihlo. Bandicikida, bewubona umsebenzi wam.  <p><br/>
<p> Iminyaka yaba ngamashumi amane ndikruqukile sesi sizukulwana, Ndathi, Ngabantu abantliziyo zindwendwayo, Abazazi iindlela zam bona;  <p><br/>
<p> Endada ndafunga ndinomsindo, ukuthi, Inene, abasayi kungena ekuphumleni kwam. <p><br/>
<p> Vumani kuYehova ingoma entsha, Vumani kuYehova, nonke hlabathi.  <p><br/>
<p> Vumani kuYehova, bongani igama lakhe, Shumayelani iimini ngeemini iindaba ezilungileyo zosindiso lwakhe.  <p><br/>
<p> Balisani ezintlangeni uzuko lwakhe, Balisani ezizweni zonke imisebenzi yakhe ebalulekileyo;  <p><br/>
<p> Ngokuba mkhulu uYehova, engowokudunyiswa kunene; Uyoyikeka yena ngaphezu koothixo bonke.  <p><br/>
<p> Ngokuba bonke oothixo bezizwe abanto zanto; UYehova yena wenza amazulu.  <p><br/>
<p> Yindili nobungangamela phambi kwakhe, Ngamandla nokuhomba engcweleni yakhe.  <p><br/>
<p> Mnikeni uYehova, nina mizalwane yezizwe, Mnikeni uYehova uzuko namandla;  <p><br/>
<p> Mnikeni uYehova uzuko lwegama lakhe; Thwalani umnikelo, nize ezintendelezweni zakhe.  <p><br/>
<p> Mnquleni uYehova, nivethe ezingcwele, Thuthumelani phambi kwakhe, nonke hlabathi.   <p><br/>
<p> Yithini ezintlangeni, UYehova ngukumkani, Liya kuzinza ngoko elimiweyo, lingashukumi, Uya kugweba phakathi kwezizwe ngokuthe tye.   <p><br/>
<p> Liya kuvuya izulu, Ligcobe ihlabathi; Luya kugquma ulwandle, nenzaliseko yalo.   <p><br/>
<p> Liya kudlamka ilizwe, nento yonke ekulo, Ize imemelele yonke imithi yehlathi   <p><br/>
<p> Phambi koYehova, ngokuba esiza, Ngokuba esiza kugweba ihlabathi. Uya kuligweba elimiweyo ngobulungisa, Nezizwe ngokunyanisa kwakhe. <p><br/>
<p> UYehova ngukumkani; liyagcoba ihlabathi, Ziyavuya iziqithi ezininzi.  <p><br/>
<p> Ngamafu nesithokothoko ngeenxa zonke kuye, Bubulungisa nokusesikweni ummiso wetrone yakhe.  <p><br/>
<p> Kuhamba umlilo phambi kwakhe; Ulenya ababandezeli bakhe ngeenxa zonke.  <p><br/>
<p> Ikhanyisa elimiweyo imibane yakhe; Uyabona umhlaba, uzibhija-bhije.  <p><br/>
<p> Iintaba zinyibilika njengomthwebeba phambi koYehova, Phambi kweNkosi yehlabathi lonke.  <p><br/>
<p> Izulu lixela ubulungisa bakhe, Zilubone uzuko lwakhe zonke izizwe.  <p><br/>
<p> Badanile bonke abakhonza umfanekiso oqingqiweyo, Abaqhayisa ngeento ezingento; Bayamnqula bonke oothixo.  <p><br/>
<p> Iyeva, iyavuya iZiyon, Ziyagcoba iintombi zakwaYuda, Ngenxa yemigwebo yakho, Yehova.  <p><br/>
<p> Ngokuba nguwe, Yehova, Osenyangweni phezu kwehlabathi lonke; Unyukile kunene ngaphezu koothixo bonke.   <p><br/>
<p> Bathandi bakaYehova, kuthiyeni okubi. Umgcini wemiphefumlo yabenceba bakhe Uya kubahlangula esandleni sabangendawo.   <p><br/>
<p> Ukukhanya likuhlwayelelwe ilungisa, Novuyo baluhlwayelelwe abantliziyo zithe tye.   <p><br/>
<p> Vuyani ngoYehova, malungisa, Nibulele isikhumbuzo sakhe esingcwele. <p><br/>
<p> Umhobe. Vumani kuYehova ingoma entsha, Ngokuba wenze imisebenzi ebalulekileyo; Simzuzele uloyiso isandla sakhe sokunene, nengalo yakhe engcwele.  <p><br/>
<p> Ulwazisile uYehova usindiso lwakhe, Ubutyhilile emehlweni eentlanga ubulungisa bakhe.  <p><br/>
<p> Ukhumbule inceba yakhe nokunyanisa kwakhe kwindlu kaSirayeli; Zilubonile zonke iziphelo zehlabathi usindiso loThixo wethu.  <p><br/>
<p> Dumani kuYehova, nonke hlabathi, Gqobhokelani ekumemeleleni, nibethe uhadi.  <p><br/>
<p> Mbetheleni uhadi uYehova, Uhadi nelizwi lengoma;  <p><br/>
<p> Ngamaxilongo nezwi lesigodlo Dumani phambi koKumkani uYehova.  <p><br/>
<p> Malugqume ulwandle nenzaliseko yalo, Elimiweyo nabemi balo.  <p><br/>
<p> Imilambo mayibethe izandla, Zimemelele kunye iintaba  <p><br/>
<p> Phambi koYehova, ngokuba esiza kugweba ihlabathi. Uya kuligweba elimiweyo ngobulungisa, Izizwe ngokuthe tye. <p><br/>
<p> UYehova nguKumkani, ziyagungqa izizwe; Ulohlala ekerubhini, liyashukuma ihlabathi.  <p><br/>
<p> UYehova mkhulu eZiyon; Uphakamile ngaphezu kwezizwe zonke.  <p><br/>
<p> Baya kulibulela igama lakho elikhulu eloyikekayo; Ngokuba ungcwele yena.  <p><br/>
<p> Amandla okumkani athanda okusesikweni; Uwazimasile wena ngokuthe tye; Wenze okusesikweni nobulungisa kwaYakobi wena.  <p><br/>
<p> Mphakamiseni uYehova, uThixo wethu, Niqubude esitulweni seenyawo zakhe; Ngokuba ungcwele yena.  <p><br/>
<p> OoMoses noAron phakathi kwababingeleli bakhe, NoSamuweli phakathi kwabalinqulayo igama lakhe, Baye bebiza kuYehova, wabaphendula yena.  <p><br/>
<p> Wathetha kubo esemqulwini welifu; Bazigcina izingqino zakhe, Nommiselo awabanika wona.  <p><br/>
<p> Yehova, Thixo wethu, wabaphendula wena, Waba nguThixo oxolelayo kubo, Ongoziphindezelayo iintlondi zabo.  <p><br/>
<p> Mphakamiseni uYehova, uThixo wethu, Niqubude entabeni yakhe engcwele; Ngokuba ungcwele uYehova uThixo wethu. <p><br/>
<p> Umhobe wombingelelo wokubulela. Dumani kuYehova, nonke hlabathi.  <p><br/>
<p> Mkhonzeni uYehova nivuya; Yizani phambi kwakhe nimemelela.  <p><br/>
<p> Yazini ukuba uYehova nguThixo yena; Wasenza yena, asisithi; Singabantu bakhe nezimvu ezaluswa nguye.  <p><br/>
<p> Ngenani emasangweni akhe nibulela, Ezintendelezweni zakhe nidumisa; Bulelani kuye, bongani igama lakhe.  <p><br/>
<p> Ngokuba uYehova ulungile, Inceba yakhe ingunaphakade, Ukunyaniseka kwakhe kukwizizukulwana ngezizukulwana. <p><br/>
<p> EkaDavide. Umhobe. Ndiya kuvuma ngenceba nangomgwebo; Ndiya kukubethela uhadi, Yehova.  <p><br/>
<p> Ndiya kuqiqa indlela yengqibelelo; Uya kuza nini na kum? Ndiya kuhamba ngengqibelelo yentliziyo yam Phakathi kwendlu yam.  <p><br/>
<p> Andiyi kubeka phambi kwamehlo am Nto inobutshijolo. Ukwenza ngokunxaxha ndikuthiyile, Akuyi kunamathela kum.  <p><br/>
<p> Intliziyo ejibilizayo iya kukhwelela kude kum; Into embi andiyi kuyazi.  <p><br/>
<p> Omhlebayo ummelwane wakhe ngasese, Lowo ndiya kumbhangisa. Omehlo aqwayingileyo, ontliziyo igungubeleyo, Lowo andinakumthwala.  <p><br/>
<p> Amehlo am akwabanyanisayo ezweni, Ukuba bandiphahle; Ohamba ngendlela yengqibelelo, Lowo makandilungiselele.  <p><br/>
<p> Akayi kuhlala phakathi kwendlu yam Owenza inkohliso; Othetha ubuxoki akayi kuqina Phambi kwamehlo am.  <p><br/>
<p> Imiso ngemiso, ndiya kubabhangisa Bonke abangendawo belizwe, Ukuze ndibanqumle emzini kaYehova Bonke abasebenzi bobutshinga. <p><br/>
<p> Umthandazo wolusizana xa atyhafileyo, ephalaza iinkalazo zakhe phambi koYehova. Yehova, wuve umthandazo wam, Kufike kuwe ukuzibika kwam.  <p><br/>
<p> Musa ukubusithelisa ubuso bakho kum ngemini yokubandezelwa kwam, Ndithobele indlebe yakho; Ngemini endidanduluka ngayo khawuleza undiphendule.  <p><br/>
<p> Ngokuba iyaphela imihla yam njengomsi; Amathambo am avutha njengeziko.  <p><br/>
<p> Ibethwe yoma njengomfuno intliziyo yam, Ngokuba ndilibele nokudla ukudla kwam.  <p><br/>
<p> Ngenxa yezwi lokugcuma kwam Amathambo am atshele enyameni yam.  <p><br/>
<p> Ndifana nengcwangube yentlango, Ndinjengesikhova sasemanxoweni.  <p><br/>
<p> Andilali; Ndinjengentaka eyodwa phezu kwendlu.  <p><br/>
<p> Imini yonke ziyandingcikiva iintshaba zam, Abandigezelayo bathuka ngam.  <p><br/>
<p> Ngokuba ndidle uthuthu njengesonka, Into endiyiselayo ndiyiphithikeze nezililo,   <p><br/>
<p> Ngenxa yokubhabhama kwakho noburhalarhume bakho; Ngokuba undifunqule wandilahla.   <p><br/>
<p> Imihla yam injengokoluka kwamathunzi; Mna ndomile njengomfuno.   <p><br/>
<p> Ke wena, Yehova, uhleli ngonaphakade, Inkumbuzo yakho ikwizizukulwana ngezizukulwana.   <p><br/>
<p> Uya kusuk’ ume, uyiphathe iZiyon ngemfesane; Ngokuba lixesha lokuyibabala eli, ngokuba lifikile ixesha elimisiweyo.   <p><br/>
<p> Ngokuba abakhonzi bakho bakholiswe ngamatye ayo, Uthuli lwayo banofefe ngalo.   <p><br/>
<p> Ziya kuloyika iintlanga igama likaYehova, Nookumkani bonke behlabathi ubuqaqawuli bakho;   <p><br/>
<p> Ngokuba eyakhile iZiyon uYehova, Wabonakala ebuqaqawulini bakhe.   <p><br/>
<p> Uwubhekile umthandazo wabachushuluzayo, Akawudela umthandazo wabo.   <p><br/>
<p> Oko kuya kubhalelwa isizukulwana esizayo, Abantu abaza kudalwa badumise uYehova.   <p><br/>
<p> Ngokuba uqondele, esendaweni yakhe ephezulu engcwele; Wondela ehlabathini esemazulwini uYehova,   <p><br/>
<p> Ukuba akuve ukugcuma kwabakhonkxiweyo, Abakhulule oonyana bokufa;   <p><br/>
<p> Bancokole eZiyon ngegama likaYehova, Ngendumiso yakhe eYerusalem;   <p><br/>
<p> Ekubuthelaneni kwezizwe ndawonye, Nezikumkani, ukuba zikhonze uYehova.   <p><br/>
<p> Uwathobile endleleni amandla am, Uyinqamle imihla yam.   <p><br/>
<p> Ndithi, Thixo wam, musa ukundisusa phakathi kwemihla yam. Ikwizizukulwana ngezizukulwana iminyaka yakho.   <p><br/>
<p> Waliseka kudala ihlabathi; Lisisenzo sezandla zakho izulu.   <p><br/>
<p> Ezo zinto ziya kudaka, wena ke ume; Zona zonke ziya konakala njengengubo, Wozigugisa njengesambatho, ziguge;   <p><br/>
<p> Ke wena uhleli unguwe, Iminyaka yakho ayinakuphela.   <p><br/>
<p> Oonyana babakhonzi bakho baya kuhlala, Imbewu yabo izimaseke phambi kwakho. <p><br/>
<p> EkaDavide. Mbonge uYehova, mphefumlo wam, Ilibonge igama lakhe elingcwele into yonke engaphakathi kwam.  <p><br/>
<p> Mbonge uYehova, mphefumlo wam, Ungayilibali yonke impatho yakhe entle:  <p><br/>
<p> Uloxolela bonke ubugwenxa bakho; Ulophilisa zonke izifo zakho;  <p><br/>
<p> Ulokhulula ubomi bakho esihogweni, Akuthi jize ngenceba nemfesane;  <p><br/>
<p> Lo uwuzalisayo umlomo wakho ngento elungileyo, Buhlaziyeke ubutsha bakho njengobokhozi.  <p><br/>
<p> NguYehova umenzi wemisebenzi yobulungisa, Nezigwebo ngenxa yabacudisiweyo bonke;  <p><br/>
<p> Umazisi weendlela zakhe kuMoses, Wezenzo zakhe ezincamisayo koonyana bakaSirayeli.  <p><br/>
<p> Unemfesane enobabalo uYehova, Uzeka kade umsindo, mkhulu ngenceba.  <p><br/>
<p> Akaphiki kuphele, Akawugcini umsindo ngonaphakade.   <p><br/>
<p> Akenzi kuthi ngokwezono zethu, Akasiphathi ngokobugwenxa bethu;   <p><br/>
<p> Ngokuba injengokuphakama kwezulu phezu komhlaba, Ukuba namandla, inceba yakhe kwabamoyikayo;   <p><br/>
<p> Kunjengokuba kude kwempumalanga entshonalanga, Ukulukhwelelisa kwakhe kuthi ukreqo lwethu;   <p><br/>
<p> Kunjengokusikwa yimfesane koyise kubantwana, Ukusikwa yimfesane kukaYehova kwabamoyikayo.   <p><br/>
<p> Ngokuba uyakwazi yena ukubunjwa kwethu, Ekhumbula ukuba siluthuli.   <p><br/>
<p> Hayi, umntu! Injengotyani imihla yakhe; Njengentyantyambo yasendle, kunjalo ukutyatyamba kwakhe.   <p><br/>
<p> Xa uthe umoya wadlula kuyo, ayibikho, Ingabi sazana nayo indawo yayo.   <p><br/>
<p> Ke yona inceba kaYehova ikwabamoyikayo, kususela kwaphakade kude kuse ephakadeni, Nobulungisa bakhe bukoonyana boonyana;   <p><br/>
<p> Kwabawugcinileyo umnqophiso wakhe, Kwabazikhumbulayo iziyalezo zakhe ukuba bazenze.   <p><br/>
<p> UYehova uyizinzisile emazulwini itrone yakhe, Ubukumkani bakhe bulawula into yonke.   <p><br/>
<p> Mbongeni uYehova, nina zithunywa zakhe, Magorha omeleleyo, alenzayo ilizwi lakhe, Ephulaphula isandi selizwi lakhe.   <p><br/>
<p> Mbongeni uYehova, nonke mikhosi yakhe, Balungiseleli bakhe, benzi bokuthanda kwakhe.   <p><br/>
<p> Mbongeni uYehova, nonke zenzo zakhe, Ezindaweni zonke zobukumkani bakhe. Mbonge uYehova, mphefumlo wam. <p><br/>
<p> Mbonge uYehova, mphefumlo wam. Yehova, Thixo wam, umkhulu kakhulu; Wambethe indili nobungangamela.  <p><br/>
<p> Ulothi wambu ukukhanya njengengubo. Ulolaneka izulu njengelengalenga lentente;  <p><br/>
<p> Ulohlanganisa emanzini imiqadi yamagumbi akhe aphezulu; Ulowenza amafu inqwelo yakhe, Ulohamba ngamaphiko omoya;  <p><br/>
<p> Ulowenza izithunywa zakhe imimoya, Abalungiseleli bakhe umlilo olenyayo.  <p><br/>
<p> Waliseka ihlabathi phezu kwemimiso yalo, Ukuba lingashukunyiswa naphakade kanaphakade.  <p><br/>
<p> Waligubungela ngamanzi anzongonzongo njengesambatho, Ema amanzi phezu kweentaba.  <p><br/>
<p> Ekukhalimeni kwakho asaba, Ezwini lendudumo yakho abaleka buphuthuphuthu;  <p><br/>
<p> Kwenyuka iintaba, kwehla izihlambo, Aya kuloo ndawo ubuwasekele yona.  <p><br/>
<p> Wamisa umda ukuba angegqithi, Angabuye awugubungele umhlaba.   <p><br/>
<p> Ulothuma imithombo iye ezihlanjeni; Ihamba phakathi kweentaba;   <p><br/>
<p> Iseza zonke iinyamakazi zasendle; Amaesile asendle aqabula inxano lawo.   <p><br/>
<p> Kuhlala phezu kwayo iintaka zezulu, Zitsholoza phakathi kwamasebe;   <p><br/>
<p> Uloseza iintaba kumagumbi akhe aphezulu; Uyahlutha umhlaba ziziqhamo zezenzo zakho.   <p><br/>
<p> Ulontshulisela iinkomo utyani, Nomfuno wokunceda umntu; Ukuze kuphume isonka emhlabeni.   <p><br/>
<p> Iwayini iyivuyise intliziyo yomntu; Bukhazimle ubuso ngeoli, Isonka siyixhase intliziyo yomntu.   <p><br/>
<p> Iyahlutha imithi kaYehova, Imisedare yaseLebhanon awayityalayo,   <p><br/>
<p> Apho zakhela khona iintaka; Ingwamza, isemisipresini indlu yayo.   <p><br/>
<p> Iintaba zona ezo ziphakamileyo zezamagogo, Amawa azimela iimbila.   <p><br/>
<p> Inyanga wayenzela amaxesha ayo, Ilanga liyakwazi ukutshona kwalo.   <p><br/>
<p> Wenza ubumnyama wena, kube sebusuku, Ashukume ngabo onke amarhamncwa ehlathi.   <p><br/>
<p> Iingonyama ezintsha zigqumela ukuqwenga, Zifuna ukudla kwazo kuThixo.   <p><br/>
<p> Lakuthi chapha ilanga, ziyahlanganisana, Zibuthume ezikhundleni zazo.   <p><br/>
<p> Uyaphuma umntu aye emsebenzini wakhe Nasenkonzweni yakhe, ahlwise.   <p><br/>
<p> Hayi, ukuba zininzi izenzo zakho, Yehova! Zonke ziphela uzenze ngobululumko; Uzele umhlaba zizidalwa zakho.   <p><br/>
<p> Nalo ulwandle lulukhulu, lubanzi ngeenxa zombini; Kulapho kuzinambuzane zingenakubalwa, Ezincinane kwanezikhulu izinto eziphilileyo.   <p><br/>
<p> Kulapho kuhamba iinqanawa; Nango umnenga owawubumbela ukudlala kulo.   <p><br/>
<p> Zonke ezo nto ziphela zikhangele kuwe, Ukuba uzinike ukudla kwazo ngexesha elililo.   <p><br/>
<p> Uyazinika, ziyachola; Uyasivula isandla sakho, ziyahlutha kokulungileyo.   <p><br/>
<p> Uyabusithelisa ubuso bakho, ziyakhwankqiswa; Uyawuhlanganisa umoya wazo, ziphume umphefumlo, Zibuyele eluthulini lwazo.   <p><br/>
<p> Uthuma umoya wakho, ziyadalwa, Ubuhlaziye ubuso bomhlaba.   <p><br/>
<p> Ubuqaqawuli bukaYehova mabube ngunaphakade; UYehova makavuye ngezenzo zakhe;   <p><br/>
<p> Ulobheka emhlabeni, uzamazame; Uchukumisa iintaba, ziqhume.   <p><br/>
<p> Ndiya kuvuma kuYehova lo gama ndidla ubomi, Ndiya kumbethela uhadi uThixo wam ekubeni ndingokhoyo.   <p><br/>
<p> Makube nencasa kuye ukucamngca kwam; Mna ndiya kuvuya ngoYehova.   <p><br/>
<p> Mabagqitywe ehlabathini aboni, Bangabi sabakho abangendawo. Mbonge uYehova, mphefumlo wam, Haleluya! <p><br/>
<p> Bulelani kuYehova, nqulani igama lakhe; Yazisani ezizweni izenzo zakhe ezincamisileyo.  <p><br/>
<p> Vumani kuye, mbetheleni uhadi; Xoxani ngemisebenzi yakhe yonke ebalulekileyo.  <p><br/>
<p> Qhayisani ngegama lakhe elingcwele; Mayivuye intliziyo yabamquqelayo uYehova.  <p><br/>
<p> Ngxamelani uYehova namandla akhe; Funani ubuso bakhe ngamaxesha onke.  <p><br/>
<p> Khumbulani imisebenzi yakhe ebalulekileyo awayenzayo, Izimanga zakhe, nezigwebo zomlomo wakhe,  <p><br/>
<p> Mbewu ka-Abraham, yomkhonzi wakhe, Nyana bakaYakobi, banyulwa bakhe.  <p><br/>
<p> NguYehova uThixo wethu yena; Zisehlabathini lonke izigwebo zakhe.  <p><br/>
<p> Uwukhumbula ngonaphakade umnqophiso wakhe, Ilizwi awalimisela iwaka lezizukulwana;  <p><br/>
<p> Awanqophisana ngalo noAbraham, Awalifungela uIsake;   <p><br/>
<p> Awalimisayo ukuba libe ngummiselo kuYakobi, Libe ngumnqophiso ongunaphakade kuSirayeli;   <p><br/>
<p> Esithi, Ndikunika ilizwe lakwaKanan, Libe licandelo lelifa lenu;   <p><br/>
<p> Besengamadoda ambalwa, Bebancinane, bengabaphambukeli kulo.   <p><br/>
<p> Babehamba besuka kolunye uhlanga, baye kolunye uhlanga, Besuka kobunye ubukumkani, baye kwabanye abantu.   <p><br/>
<p> Akavumelanga mntu ukuba abacudise, Wohlwaya ookumkani ngenxa yabo;   <p><br/>
<p> Esithi, Musani ukubachukumisa abathanjiswa bam, Musani ukubaphatha kakubi abaprofeti bam.   <p><br/>
<p> Wabiza indlala, yeza phezu kwelizwe, Wawaphula wonke umsimelelo osisonka.   <p><br/>
<p> Wathuma indoda phambi kwabo; Kwathengiswa ngoYosefu, waba likhoboka.   <p><br/>
<p> Bazicinezela iinyawo zakhe ngamakhamandela, Wafika umphefumlo wakhe esinyithini;   <p><br/>
<p> Kwada kwalixesha lokufika kwelizwi lakhe, Intetho kaYehova yamnyibilikisa.   <p><br/>
<p> Ukumkani wathuma, wamkhulula, Umlawuli wezizwe wamvulela;   <p><br/>
<p> Wamenza inkosi yendlu yakhe, Umlawuli wemfuyo yakhe yonke,   <p><br/>
<p> Ukuba abakhonkxe abathetheli bakhe ngokuzithandela kwakhe, Amadoda akhe amakhulu awafundise ubulumko.   <p><br/>
<p> Waza uSirayeli waya eYiputa, UYakobi waphambukela ezweni lakwaHam.   <p><br/>
<p> Wabaqhamisa kakhulu abantu bakhe, Wabomeleza ngaphezu kwababandezeli babo.   <p><br/>
<p> Wazijika iintliziyo zabo, ukuba babathiye abantu bakhe, Babaqhathanisele abakhonzi bakhe.   <p><br/>
<p> Wathuma uMoses, umkhonzi wakhe, NoAron awamnyulayo.   <p><br/>
<p> Bazenza kubo iindawo zemiqondiso yakhe, Nezimanga zakhe ezweni lakwaHam.   <p><br/>
<p> Wathumela ubumnyama, kwaba mnyama; Ababa nakuwaphikisa amazwi akhe.   <p><br/>
<p> Wawaguqula amanzi abo, aba ligazi, Wazibulala iintlanzi zabo.   <p><br/>
<p> Ilizwe labo lanyakazela amasele Ezingontsini zookumkani babo.   <p><br/>
<p> Wathetha, zafika izibawu, Iingcongconi, emideni yabo yonke.   <p><br/>
<p> Wabanika isichotho, saba yimvula; Umlilo walenya ezweni labo.   <p><br/>
<p> Wayibetha imidiliya yabo nemikhiwane yabo, Wayishwaqa imithi yemida yabo.   <p><br/>
<p> Wathetha, kwafika iinkumbi ezandayo, Nezikhothululayo, into engenakubalwa;   <p><br/>
<p> Zayidla imifuno yonke ezweni labo, Zazidla iziqhamo zomhlaba wabo.   <p><br/>
<p> Waza wababulala bonke abamazibulo ezweni labo, Intlahlela yamandla abo onke.   <p><br/>
<p> Wabakhupha ke abakhe benesilivere negolide, Akwabakho ukhubekayo ezizweni zakhe.   <p><br/>
<p> Lavuya iYiputa ekuphumeni kwabo, Ngokuba lifikelwe kukunkwantyisa kwabo.   <p><br/>
<p> Waneka ilifu lokubasitha, Nomlilo wokukhanyisa ebusuku.   <p><br/>
<p> Babiza, wazisa izagwityi, Wabahluthisa nangesonka sasezulwini.   <p><br/>
<p> Wavula iliwa, abaleka amanzi, Ahamba engumlambo emqwebedwini.   <p><br/>
<p> Ngokuba wakhumbula ilizwi lakhe elingcwele, Wakhumbula uAbraham umkhonzi wakhe.   <p><br/>
<p> Wabakhupha abantu bakhe benemihlali, Abanyulwa bakhe bememelela.   <p><br/>
<p> Wabanika amazwe eentlanga, Bayihlutha inzuzo yokwaphuka kwezizwe,   <p><br/>
<p> Ukuze bayigcine imimiselo yakhe, Bayibambe imiyalelo yakhe. Haleluya! <p><br/>
<p> Haleluya! Bulelani kuYehova, ngokuba elungile, Ngokuba ingunaphakade inceba yakhe.  <p><br/>
<p> Ngubani na onokuzixela izenzo zobugorha bukaYehova, Onokuyivakalisa yonke indumiso yakhe?  <p><br/>
<p> Hayi, uyolo lwabaligcinayo isiko, Lwabenza ubulungisa ngamaxesha onke!  <p><br/>
<p> Ndikhumbule, Yehova, ekwenzeni kwakho isisa kubantu bakho; Ndiyelele ngosindiso lwakho,  <p><br/>
<p> Ukuze ndibone inyhweba yabanyulwa bakho, Ndivuye ekuvuyeni kohlanga lwakho, Ndiqhayise kunye nelifa lakho.  <p><br/>
<p> Sonile, thina noobawo; Senze ubugwenxa, senze okungendawo.  <p><br/>
<p> Oobawo abayiqiqanga eYiputa imisebenzi yakho ebalulekileyo; Ababukhumbulanga ubuninzi beenceba zakho; Baphika elwandle, eLwandle oluBomvu.  <p><br/>
<p> Wabasindisa ngenxa yegama lakhe, Ukuze abazise ubugorha bakhe.  <p><br/>
<p> Walukhalimela uLwandle oluBomvu, loma, Wabahambisa emanzini anzongonzongo kwanga kusentlango.   <p><br/>
<p> Wabasindisa esandleni sobathiyayo, Wabakhulula esandleni sotshaba.   <p><br/>
<p> Amanzi abagubungela ababandezeli babo, Akwasala namnye kubo.   <p><br/>
<p> Bakholwa ke ngamazwi akhe, Bayivuma indumiso yakhe.   <p><br/>
<p> Kanti bahle bazilibala izenzo zakhe, Abalilinda icebo lakhe.   <p><br/>
<p> Bakhanukile entlango, Bamlinga uThixo enkangala.   <p><br/>
<p> Wabanika abakubizayo; Wathumela ukungcumbeka emphefumlweni wabo.   <p><br/>
<p> Bamenzela umona uMoses eminqubeni, NoAron ongcwele kaYehova.   <p><br/>
<p> Wavuleka umhlaba, wamginya uDatan, Waliselela ibandla lika-Abhiram;   <p><br/>
<p> Umlilo walitshisa ibandla labo, Amalangatye abalenya abangendawo.   <p><br/>
<p> Benza ithole eHorebhe, Baqubuda emfanekisweni otyhidiweyo.   <p><br/>
<p> Balwananisa uzuko lwabo Ngento emilise okwenkomo edla utyani.   <p><br/>
<p> Bamlibala uThixo, umsindisi wabo, Owenza imisebenzi emikhulu eYiputa;   <p><br/>
<p> Imisebenzi ebalulekileyo ezweni lakwaHam, Imisebenzi eyoyikekayo eLwandle oluBomvu.   <p><br/>
<p> Wathi uya kubatshabalalisa, Koko wesukayo uMoses, umnyulwa wakhe, Wema ethubeni phambi kwakhe, Ebuyisa ubushushu bakhe, ukuba angatshabalalisi.   <p><br/>
<p> Balicekisa ilizwe elinqwenelekayo, Abakholwa lilizwi lakhe,   <p><br/>
<p> Bakrokra ezintenteni zabo, Abaliphulaphula izwi likaYehova.   <p><br/>
<p> Wabaphakamisela isandla sakhe, Wafungela ukuba abawise entlango;   <p><br/>
<p> Ayiwise imbewu yabo phakathi kweentlanga, Abachithachithe emazweni.   <p><br/>
<p> Bazibandakanya noBhahali-pehore, Badla imibingelelo yabafileyo,   <p><br/>
<p> Bamqumbisa ngeentlondi zabo; Sagaleleka phakathi kwabo isibetho.   <p><br/>
<p> Wesuka wema uPinehasi, walamla; Sathintelwa isibetho.   <p><br/>
<p> Oko kwabalelwa kuye ekuthini bubulungisa Izizukulwana ngezizukulwana kude kuse ephakadeni.   <p><br/>
<p> Bamqumbisa emanzini aseMeribha, Kwehla ububi kuMoses ngenxa yabo;   <p><br/>
<p> Ngokuba bawuphikisa umoya wakhe, Waphololoza ke ngomlomo wakhe.   <p><br/>
<p> Abazitshabalalisa izizwe, Awayethethe ngazo kubo uYehova;   <p><br/>
<p> Baxubana neentlanga ezo, Bafunda izenzo zazo;   <p><br/>
<p> Bakhonza izithixo zazo, Yaba sisirhintyelo kubo.   <p><br/>
<p> Babingelela ngoonyana babo nangeentombi zabo kwiidemon;   <p><br/>
<p> Baphalaza igazi elimsulwa, Igazi loonyana babo neleentombi zabo, Ababingelela ngabo kwizithixo zakwaKanan; Lahlanjelwa ilizwe ngamagazi.   <p><br/>
<p> Baba ziinqambi ngezenzo zabo, Bahenyuza ngeentlondi zabo.   <p><br/>
<p> Wavutha ke umsindo kaYehova kubantu bakhe, Laba lisikizi kuye ilifa lakhe.   <p><br/>
<p> Wabanikela ezandleni zeentlanga, Balawulwa ngababathiyileyo.   <p><br/>
<p> Zabaxina iintshaba zabo, Bathotyelwa phantsi kwezandla zazo.   <p><br/>
<p> Zibe zininzi izihlandlo ebahlangula; Ke bona bamphikisa ngamaqhinga abo, Bonakala bubugwenxa babo.   <p><br/>
<p> Noko ke wakunonelela ukubandezelwa kwabo, Akuva ukuhlahlamba kwabo.   <p><br/>
<p> Wawukhumbula ngenxa yabo umnqophiso wakhe, Wazohlwaya ngenxa yobuninzi beenceba zakhe.   <p><br/>
<p> Wabafumanisa imfesane Phambi kwabo bonke abaye bebathimbile.   <p><br/>
<p> Sisindise, Yehova, Thixo wethu, Sibuthe ezintlangeni, Ukuze sibulele kwigama lakho elingcwele, Sizingce ngendumiso yakho.   <p><br/>
<p> Makabongwe uYehova, uThixo kaSirayeli, Kususela kwaphakade kude kuse ephakadeni. Mabathi bonke abantu, Amen. Haleluya! <p><br/>
<p> Bulelani kuYehova, ngokuba elungile, Ngokuba ingunaphakade inceba yakhe.  <p><br/>
<p> Mabatsho abakhululwa bakaYehova, Awabakhululayo esandleni sombandezeli;  <p><br/>
<p> Wababutha emazweni, Empumalanga nasentshonalanga, Entla naselwandle.  <p><br/>
<p> Badinga entlango, endleleni esenkanga, la, Abafumana mzi wakuhlala.  <p><br/>
<p> Belambile, benxaniwe, Watyhafa phakathi kwabo umphefumlo wabo.  <p><br/>
<p> Bakhala ke kuYehova embandezelweni yabo, Wabahlangula ekucuthekeni kwabo;  <p><br/>
<p> Wabanyathelisa endleleni ethe tye, Ukuba baye kumzi wokuhlala.  <p><br/>
<p> Mabayibulele kuYehova inceba yakhe, Nemisebenzi yakhe ebalulekileyo koonyana babantu!  <p><br/>
<p> Kuba ewuhluthisile umphefumlo otshobayo, Wawuzalisa ngokulungileyo umphefumlo olambileyo.   <p><br/>
<p> Behleli emnyameni nasethunzini lokufa, Bekhonkxwe yimbandezelo nasisinyithi,   <p><br/>
<p> Ngokuba bephikise amazwi kaThixo, Belitshitshisa icebo lOsenyangweni:   <p><br/>
<p> Wayithoba intliziyo yabo ngokubasebenzisa kanzima; Bakhubeka, akwabakho mncedi.   <p><br/>
<p> Bakhala ke kuYehova embandezelweni yabo; Wabasindisa ekucuthekeni kwabo.   <p><br/>
<p> Wabakhupha emnyameni nasethunzini lokufa, Waziqhawula iimbophelelo zabo.   <p><br/>
<p> Mabayibulele kuYehova inceba yakhe, Nemisebenzi yakhe ebalulekileyo koonyana babantu!   <p><br/>
<p> Kuba ezaphule iingcango zobhedu, Wayixakaxa imivalo yesinyithi.   <p><br/>
<p> Abamathileyo, ngenxa yendlela yokukreqa kwabo, Nangenxa yobugwenxa babo, bacinezelwa;   <p><br/>
<p> Konke ukudla kwaba lisikizi kumphefumlo wabo, Bafika emasangweni okufa.   <p><br/>
<p> Bakhala ke kuYehova embandezelweni yabo, Wabasindisa ekucuthekeni kwabo.   <p><br/>
<p> Wathumela ilizwi lakhe, wabaphilisa, Wabasiza ezihogweni zabo.   <p><br/>
<p> Mabayibulele kuYehova inceba yakhe, Nemisebenzi yakhe ebalulekileyo koonyana babantu!   <p><br/>
<p> Mababingelele imibingelelo yombulelo, Bancokole ngezenzo zakhe bememelela.   <p><br/>
<p> Abaya elwandle ngeenqanawa, Benze ishishini emanzini amaninzi,   <p><br/>
<p> Bazibona bona izenzo zikaYehova, Nemisebenzi yakhe ebalulekileyo enzulwini.   <p><br/>
<p> Watsho, wavusa umoya ovuthuzayo, Waphakamisa amaza ayo.   <p><br/>
<p> Banyuka basinga ezulwini, behla basinga emanzini enzonzobila; Umphefumlo wabo uthe amandla bububi.   <p><br/>
<p> Bathendeleka, bahexa njengenxila, Butshone bonke ubulumko babo.   <p><br/>
<p> Bakhala ke kuYehova embandezelweni yabo Wabakhupha ekucuthekeni kwabo.   <p><br/>
<p> Ukumisile ukuvuthuza, kwathi cwaka, Amaza ayo azola;   <p><br/>
<p> Bavuya ke, kuba edambile; Wabafikisa echwebeni abalilangazelelayo.   <p><br/>
<p> Mabayibulele kuYehova inceba yakhe, Nemisebenzi yakhe ebalulekileyo koonyana babantu!   <p><br/>
<p> Mabamphakamise ebandleni labantu, Bamdumise embuthweni yamadoda amakhulu.   <p><br/>
<p> Uyenze imilambo yaba yintlango, Namathende amanzi aba ngumhlaba onxaniweyo;   <p><br/>
<p> Ilizwe elineziqhamo laba leletyuwa, Ngenxa yezinto ezimbi zabemi balo.   <p><br/>
<p> Uyenze intlango yaba lidike elinamanzi, Ilizwe elingumqwebedu laba ngamathende amanzi.   <p><br/>
<p> Wabahlalisa khona abalambileyo, Bamisa umzi wokuhlala.   <p><br/>
<p> Bahlwayela amasimi, batyala izidiliya, Bavelisa iziqhamo, baba nongeniselo.   <p><br/>
<p> Wabasikelela, banda kunene, Iinkomo zabo akazinciphisa.   <p><br/>
<p> Bancipha, basibekeka Ngokukhanyangwa bububi nesingqala.   <p><br/>
<p> Uwagalele ngendelo amanene, Wawadingisa enyanyeni, kungekho ndlela.   <p><br/>
<p> Walisa engxondeni ihlwempu, kude nengcinezelo, Walenzela imizalwana yanjengomhlambi.   <p><br/>
<p> Baya kubona abathe tye, bavuye, Bonke ubugqwetha buvale umlomo.   <p><br/>
<p> Lowo ulumkileyo makazigcine ezi ndawo, Azigqale iinceba zikaYehova. <p><br/>
<p> Ingoma. Umhobe kaDavide. Izimasekile intliziyo yam, Thixo, Ndiya kuvuma, ndibethe uhadi, Kwanozuko lwam.  <p><br/>
<p> Vukani, mrhubhe nohadi; Ndiya kusiphangela isifingo.  <p><br/>
<p> Ndiya kubulela kuwe phakathi kwezizwe, Yehova, Ndikubethele uhadi phakathi kwezizwe.  <p><br/>
<p> Ngokuba inkulu ngaphezu kwezulu inceba yakho, Yada yesa esibhakabhakeni inyaniso yakho.  <p><br/>
<p> Ziphakamise ngaphezu kwezulu, Thixo, Bube phezu kwehlabathi lonke ubuqaqawuli bakho.  <p><br/>
<p> Ukuze zihlangulwe iintanda zakho, Sindisa ngesandla sakho sokunene, undiphendule.  <p><br/>
<p> UThixo uthethe engcwele; mandivuyelele, Ndimabe uShekem, ndiyilinganisele intili yaseSukoti.  <p><br/>
<p> Ngowam uGiliyadi, ngowam uManase, UEfrayim sisigcina-ntloko sam, UYuda yintonga yam yommiselo;  <p><br/>
<p> UMowabhi sisitya sam sokuhlambela, Ndiyiphosa kuEdom imbadada yam; Ndiduma ngelamaFilisti.   <p><br/>
<p> Ngubani na owondisa emzini onqatyisiweyo, Ngubani na owondikhaphela kwaEdom?   <p><br/>
<p> Asinguwe na, Thixo, lo usihlambileyo? Akwaphuma, Thixo, nemikhosi yethu.   <p><br/>
<p> Sincede kumbandezeli wethu; Alunto yanto usindiso lomntu.   <p><br/>
<p> NgoThixo siya kweyisa, Abagqushe yena ababandezeli bethu. <p><br/>
<p> Kumongameli; ekaDavide. Umhobe. Thixo wendumiso yam, musa ukuthi tu;  <p><br/>
<p> Ngokuba bandakhamisele umlomo ongendawo, nomlomo onenkohliso; Bathetha ngam ngolwimi lobuxoki.  <p><br/>
<p> Bandijikele ngeentetho zentiyo; Balwa nam ngelize.  <p><br/>
<p> Ekubeni mna ndibathanda, bona bayandichasa, Ndibe mna ndithandaza.  <p><br/>
<p> Endaweni yobulungisa bandibuyekeza ngobubi; Ekubeni mna ndibathanda, bona bayandithiya.  <p><br/>
<p> Misa ongendawo, abe ngumveleli wakhe, Eme uSathana ngasekunene kwakhe.  <p><br/>
<p> Ekuthethweni kwetyala makaphume engongendawo, Nomthandazo wakhe ube sisono.  <p><br/>
<p> Imihla yakhe mayibe mbalwa, Mabuthatyathwe ngomnye ubuveleli bakhe.  <p><br/>
<p> Oonyana bakhe mababe ziinkedama, Nomkakhe abe ngumhlolokazi;   <p><br/>
<p> Babhadule bebhadula oonyana bakhe, becela, Bengqiba, bekude namanxuwa akowabo.   <p><br/>
<p> Umboleki-mali makakushwankathele konke anako, Abasemzini baphange ukuxelenga kwakhe.   <p><br/>
<p> Makungabikho wolulela nceba kuye, Kungabikho uzibabalayo iinkedama zakhe.   <p><br/>
<p> Izivela-mva zakhe mazibe zezokunqunyulwa, Igama lazo licinywe esizukulwaneni esizayo.   <p><br/>
<p> Mabukhunjulwe nguYehova ubugwenxa booyise, Singacinywa isono sonina.   <p><br/>
<p> Masibe phambi koYehova ngamaxesha onke, Akunqumle ehlabathini ukukhunjulwa kwabo;   <p><br/>
<p> Ngenxa enokuba engakukhumbulanga ukwenza inceba, Etshutshise indoda elusizana, Elihlwempu, enentliziyo eyothukileyo, ukuba ayibulale.   <p><br/>
<p> Ewe, wathanda ukuqalekisa, kwamfikela; Akakufuna ukusikelela, kwakhwelela kude kuye.   <p><br/>
<p> Wambatha ukuqalekisa kwanga yingubo yakhe, Kwangena embilinini wakhe njengamanzi, Nanjengeoli emathanjeni akhe.   <p><br/>
<p> Makube njengengubo kuye, azithe wambu ngayo, Kube luqhwemesha, alunxibe amaxesha onke.   <p><br/>
<p> Nguwo lowo umvuzo wabandichasayo, ophuma kuYehova, Wabathetha okubi ngomphefumlo wam.   <p><br/>
<p> Ke wena Yehova, Nkosi, ndenzele ngenxa yegama lakho; Ngokokuba ilungile inceba yakho; ndihlangule.   <p><br/>
<p> Ngokuba ndilusizana, ndilihlwempu, Intliziyo yam ihlatyiwe phakathi kwam.   <p><br/>
<p> Ndinjengethunzi xa lolukayo, ndiyemka; Ndiphetshethwa njengenkumbi.   <p><br/>
<p> Amadolo am ayagexa kukuzila ukudla, Nenyama yam ibhityile, tu ukutyeba.   <p><br/>
<p> Ndithe ndasisingcikivo kubo; Bendibona, bahlunguzela intloko.   <p><br/>
<p> Ndincede, Yehova, Thixo wam, Ndisindise ngokwenceba yakho;   <p><br/>
<p> Bazi ukuba sisandla sakho eso, Ukuba kukwenza kwakho, Yehova.   <p><br/>
<p> Bayaqalekisa aba, uyasikelela wena; Besukile bema, baya kudana; uya kubuya yena umkhonzi wakho.   <p><br/>
<p> Abandichasayo baya kwambatha ihlazo, Bazithi wambu ukudana njengengubo yokwaleka.   <p><br/>
<p> Ndiya kubulela kakhulu kuYehova ngomlomo wam, Ndimdumise phakathi kwabaninzi;   <p><br/>
<p> Kuba emi ekunene kolihlwempu, Ukuba amsindise kwabawugwebayo umphefumlo wakhe. <p><br/>
<p> EkaDavide. Umhobe. Utsho uYehova eNkosini yam ukuthi, Hlala ngasekunene kwam, Ndide iintshaba zakho ndizenze Isitulo seenyawo zakho.  <p><br/>
<p> Intonga yamandla akho uya kuyithumela uYehova, ivela eZiyon, esithi, Yiba nobukhosi phakathi kweentshaba zakho.  <p><br/>
<p> Abantu bakho baya kuzinikela ngeentliziyo, ngemini yakho yokuphuma umkhosi; Bebethe ezingcwele, ekuphumeni kwesifingo, Uza kuwe umbethe womlisela wakho.  <p><br/>
<p> Ufungile uYehova, akayi kuzohlwaya; uthe, Ungumbingeleli ngonaphakade wena Ngokohlobo lukaMelkitsedeke.  <p><br/>
<p> INkosi ngasekunene kwakho Iya kuphalusa ookumkani ngemini yomsindo wayo.  <p><br/>
<p> Iya kugweba phakathi kweentlanga, kuzale zizidumbu; Iphaluse intloko ezweni elibanzi.  <p><br/>
<p> Endleleni iya kusela emlanjaneni; Ngenxa yoko iya kuphakamisa intloko. <p><br/>
<p> Haleluya! Ndiya kubulela kuYehova ngentliziyo yonke, Elucweyweni lwabathe tye nasebandleni.  <p><br/>
<p> Zikhulu izenzo zikaYehova, Zezokungxokwa iintsingiselo zazo zonke.  <p><br/>
<p> Unendili nobungangamela umsebenzi wakhe, Ubulungisa bakhe bumi ngonaphakade.  <p><br/>
<p> Uyenzele ukuze ikhunjulwe imisebenzi yakhe ebalulekileyo; Unobabalo nemfesane uYehova.  <p><br/>
<p> Ubaphe ukudla abamoyikayo; Uwukhumbule ngonaphakade umnqophiso wakhe.  <p><br/>
<p> Ubabonise abantu bakhe amandla ezenzo zakhe, Ebanika ilifa leentlanga.  <p><br/>
<p> Izenzo zezandla zakhe ziyinyaniso nesiko; Zithembekile zonke iziyalezo zakhe.  <p><br/>
<p> Zizimasekile nanini nangonaphakade; Zenziwe ngenyaniso, zithe tye.  <p><br/>
<p> Ubathumele abantu bakhe inkululeko; Uwumisele ngonaphakade umnqophiso wakhe; Lingcwele, liyoyikeka, igama lakhe.   <p><br/>
<p> Ingqalo yobulumko kukoyika uYehova, Banengqiqo elungileyo bonke abenza ngako; Indumiso yakhe ihlala imi. <p><br/>
<p> Haleluya! Hayi, uyolo lomntu omoyikayo uYehova, Oyinoneleleyo kunene imithetho yakhe!  <p><br/>
<p> Iya kuba nobugorha ehlabathini imbewu yakhe; Isizukulwana sabathe tye sisikelelwe.  <p><br/>
<p> Bubuncwane nobutyebi endlwini yakhe; Ubulungisa bakhe buhlala bumi.  <p><br/>
<p> Baphunyelwa kukukhanya ebumnyameni abathe tye, Benobabalo, nemfesane, nobulungisa.  <p><br/>
<p> Unoyolo umntu obabalayo, aboleke; Uya kuyimisa intetho yakhe ematyaleni.  <p><br/>
<p> Ngokuba akayi kushukunyiswa naphakade; Uya kuba lilungisa elikhunjulwa ngonaphakade.  <p><br/>
<p> Akoyikiswa ziindaba ezimbi; Iqinisekile intliziyo yakhe, ikholose ngoYehova.  <p><br/>
<p> Izimasekile intliziyo yakhe, akoyiki; Uya kuda ababonele ababandezeli bakhe.  <p><br/>
<p> Uyahlakaza, upha amahlwempu; Ubulungisa bakhe buhlala bumi, Uphondo lwakhe luphakamile, lunozuko.   <p><br/>
<p> Ongendawo yena uya kukubona, aqumbe, Atshixize amazinyo, anyibilike; Umnqweno wongendawo uyadaka. <p><br/>
<p> Haleluya! Dumisani, bakhonzi bakaYehova, Dumisani igama likaYehova.  <p><br/>
<p> Malibongwe igama likaYehova, Kususela ngokunje, kude kuse ephakadeni.  <p><br/>
<p> Kwasekuphumeni kwelanga kuse ekutshoneni kwalo, Malidunyiswe igama likaYehova.  <p><br/>
<p> Uphakamile ngaphezu kweentlanga zonke uYehova, Bungaphezulu kwamazulu ubuqaqawuli bakhe.  <p><br/>
<p> Ngubani na onjengoYehova, uThixo wethu? Ulohlala phezulu;  <p><br/>
<p> Uloqondela phantsi; Ezulwini nasemhlabeni?  <p><br/>
<p> Ulomvusa eluthulini osweleyo, Ulomphakamisa ezaleni olihlwempu,  <p><br/>
<p> Ukuba amhlalise namanene, Amanene abantu bakhe;  <p><br/>
<p> Ulohlalisa endlwini umfazi ongazaliyo, Abe ngunobantwana ovuyayo. Haleluya! <p><br/>
<p> Ekuphumeni kukaSirayeli eYiputa, Kwendlu kaYakobi ebantwini abantetho ingaziwayo,  <p><br/>
<p> UYuda waba yingcwele yakhe, USirayeli waba sisikumkani sakhe.  <p><br/>
<p> Ulwandle lwabona, lwasaba, IYordan yabuya umva.  <p><br/>
<p> Iintaba zadloba njengeenkunzi zeegusha; Iinduli, njengamatakane omhlambi.  <p><br/>
<p> Ubunani na, lulwandlendini, ukuba usabe? Wena Yordan, ukuba ubuye umva?  <p><br/>
<p> Nina zintaba, ukuba nidlobe njengeenkunzi zeegusha? Nina zinduli, njengamatakane omhlambi?  <p><br/>
<p> Wena hlabathi, zibhijabhije ebusweni beNkosi, Ebusweni boThixo kaYakobi;  <p><br/>
<p> Uloguqula iliwa libe lidike lamanzi, Iqhwitha libe yimithombo yamanzi. <p><br/>
<p> Ungazukisi thina, Yehova, ungazukisi thina; Zukisa igama lakho, Ngenxa yenceba yakho, ngenxa yenyaniso yakho.  <p><br/>
<p> Yini na ukuba zithi iintlanga, Uphi na kaloku uThixo wabo?  <p><br/>
<p> UThixo wethu ke usemazulwini, Konke akuthandileyo uyakwenza.  <p><br/>
<p> Izithixo zazo yisilivere negolide, Zizenzo zezandla zabantu.  <p><br/>
<p> Zinomlomo nje, azithethi; Zinamehlo nje aziboni;  <p><br/>
<p> Zineendlebe nje, aziva; Zineempumlo nje, azisezeli.  <p><br/>
<p> Izandla zazo aziphathi, Iinyawo zazo azihambi; Azidumzeli ngomqala wazo.  <p><br/>
<p> Boba njengazo abenzi bazo, Bonke abasukuba bekholose ngazo.  <p><br/>
<p> Wena Sirayeli, kholosa ngoYehova; Uncedo lwabo nengweletshetshe yabo nguye.   <p><br/>
<p> Nani bendlu ka-Aron, kholosani ngoYehova; Uncedo lwabo nengweletshetshe yabo nguye.   <p><br/>
<p> Nina boyiki bakaYehova, kholosani ngoYehova; Uncedo lwabo nengweletshetshe yabo nguye.   <p><br/>
<p> UYehova usikhumbule, wosisikelela; Woyisikelela indlu kaSirayeli, Woyisikelela indlu ka-Aron;   <p><br/>
<p> Wobasikelela aboyiki bakaYehova, Abancinane kwanabakhulu.   <p><br/>
<p> UYehova wonandisa nina ngakumbi nangakumbi, Abandise oonyana benu.   <p><br/>
<p> Nisikelelekile kuYehova, UMenzi wamazulu nowehlabathi.   <p><br/>
<p> Amazulu ngamazulu kaYehova, Ihlabathi ulinike oonyana babantu.   <p><br/>
<p> Asingabafileyo abamdumisayo uYehova, Asingabo bonke abehlayo baye kwelokuzola.   <p><br/>
<p> Thina ke siya kumbonga uYehova, Kususela koku kude kuse ephakadeni. Haleluya! <p><br/>
<p> Ndiyamthanda, ngokuba uYehova eliva Ilizwi lam, ukutarhuzisa kwam.  <p><br/>
<p> Ngokuba endithobele indlebe yakhe, Ndiya kumnqula ngemihla yam yonke.  <p><br/>
<p> Izintya zokufa zandijikela, Iingxingongo zelabafileyo zandifumana, Ndafunyanwa ziimbandezelo nesingqa la.  <p><br/>
<p> Ndanqula ke igama likaYehova, ndathi, Yehova, ndiya kukhunga, siza umphefumlo wam.  <p><br/>
<p> UYehova unobabalo, ulilungisa, UThixo wethu unemfesane.  <p><br/>
<p> Ngumgcini wabazizidenge uYehova; Ndandiswele, wandisindisa.  <p><br/>
<p> Buyela ekuphumleni kwakho, mphefumlo wam, Ngokuba uYehova ukuphatha kakuhle;  <p><br/>
<p> Ngokuba ewuhlangule umphefumlo wam ekufeni, Iliso lam ezinyembezini, Unyawo lwam ekungqulekeni.  <p><br/>
<p> Ndiya kuhamba-hamba phambi koYehova Emazweni abaphilileyo.   <p><br/>
<p> Ndiyakholwa, xa ndithethayo; Mna ndicinezelekile kunene.   <p><br/>
<p> Ndathi mna ekuphakuzeleni kwam, Bonke abantu ngamaxoki.   <p><br/>
<p> Ndingambuyisela ngantoni na uYehova Konke ukundiphatha kwakhe kakuhle?   <p><br/>
<p> Ndophakamisa indebe yosindiso, Ndinqule igama likaYehova.   <p><br/>
<p> Ewe, ndozizalisa izibhambathiso zam kuYehova, Phambi kwabantu bakhe bonke kalokunje.   <p><br/>
<p> Kunqabile emehlweni kaYehova Ukufa kwakhakhe benceba.   <p><br/>
<p> Okunene, Yehova, ndingumkhonzi wakho, Ndingumkhonzi wakho, unyana womkhonzazana wakho; Uzicombulule iimbophelelo zam.   <p><br/>
<p> Ndiya kubingelela kuwe umbingelelo wombulelo, Ndinqule igama likaYehova.   <p><br/>
<p> Ewe, ndiya kuzizalisa izibhambathiso zam kuYehova, Phambi kwabantu bakhe bonke,   <p><br/>
<p> Ezintendelezweni zendlu kaYehova, Esazulwini sakho, Yerusalem. Haleluya! <p><br/>
<p> Mdumiseni uYehova, nonke zintlanga, Mncomeni, nonke zizwe.  <p><br/>
<p> Ngokuba inamandla kuthi inceba yakhe, Inyaniso kaYehova ingunaphakade. Haleluya! <p><br/>
<p> Bulelani kuYehova, ngokuba elungile, Ngokuba ingunaphakade inceba yakhe.  <p><br/>
<p> Makathi uSirayeli, Ingunaphakade inceba yakhe.  <p><br/>
<p> Mayithi indlu ka-Aron, Ingunaphakade inceba yakhe.  <p><br/>
<p> Mabathi abamoyikayo uYehova, Ingunaphakade inceba yakhe.  <p><br/>
<p> Ndabiza uYehova ndisengxingongweni; Wandiphendula uYehova, wandibeka endaweni ebanzi.  <p><br/>
<p> UYehova ungakum, andoyiki; Angandenza ntoni na umntu?  <p><br/>
<p> UYehova ungakum ngokundinceda; Ndiya kubona mna kwabandithiyayo.  <p><br/>
<p> Kulungile ukuzimela ngoYehova, Ngaphezu kokukholosa ngomntu.  <p><br/>
<p> Kulungile ukuzimela ngoYehova Ngaphezu kokukholosa ngamanene.   <p><br/>
<p> Zingafanelana zonke iintlanga zindirhawule: Egameni likaYehova inene ndozinqumla.   <p><br/>
<p> Zingafanelana zindirhawule zandirhawula: Egameni likaYehova inene ndozinqumla.   <p><br/>
<p> Zingafanelana zindirhawule njengeenyosi: Zocinywa njengomlilo weentsasa; Egameni likaYehova inene ndozinqumla.   <p><br/>
<p> Undityhale ngamandla wena ukuba ndiwe; Kodwa uYehova wandinceda.   <p><br/>
<p> Iqhayiya lam nengoma yam nguYehova, Waba lusindiso kum.   <p><br/>
<p> Izwi lokumemelela nelosindiso lisezintenteni zamalungisa, lisithi, Isandla sokunene sikaYehova siyeyisa;   <p><br/>
<p> Isandla sokunene sikaYehova siphakamile; Isandla sokunene sikaYehova siyeyisa.   <p><br/>
<p> Andiyi kufa, ndiya kudla ubomi, Ndibalise ngezenzo zikaYehova.   <p><br/>
<p> UYehova undithethise kakhulu, Ke akandinikela ekufeni.   <p><br/>
<p> Ndivuleleni amasango obulungisa; Ndiya kungena ngawo, ndiya kubulela kuYehova.   <p><br/>
<p> Nali isango likaYehova, Amalungisa angena ngalo.   <p><br/>
<p> Ndiyabulela kuwe kuba undiphendule, Waba lusindiso kum.   <p><br/>
<p> Ilitye abalilahlayo abakhi Laba yintloko yembombo.   <p><br/>
<p> Kuvele kuYehova oku, Kungumsebenzi obalulekileyo emehlweni ethu.   <p><br/>
<p> Le yimini ayenzileyo uYehova, Masigcobe sivuye ngayo.   <p><br/>
<p> Yehova, camagu, khawusindise, Yehova, camagu, khawuhlangule.   <p><br/>
<p> Makabongwe lo uzayo esegameni likaYehova, Siyanisikelela nina basendlwini kaYehova.   <p><br/>
<p> UYehova nguThixo, usikhanyisela; Bophelelani umbingelelo womthendeleko ngeentambo, Kude kuye ezimpondweni zesibingelelo.   <p><br/>
<p> UnguThixo wam, ndiya kubulela kuwe; UnguThixo wam, ndiya kukuphakamisa.   <p><br/>
<p> Bulelani kuYehova, ngokuba elungile, Ngokuba ingunaphakade inceba yakhe. <p><br/>
<p> Hayi, uyolo lwabandlela igqibeleleyo, Bona bahambayo ngomyalelo kaYehova!  <p><br/>
<p> Hayi, uyolo lwababambe izingqiniso zakhe, Abamquqelayo ngentliziyo epheleleyo!  <p><br/>
<p> Abasebenzi nokusebenza bugqwetha, Bayahamba ngeendlela zakhe.  <p><br/>
<p> Uzimisile iziyalezo zakho, Ukuba zigcinwe kunene.  <p><br/>
<p> Azaba iindlela zam bezibhekiselwe Ukugcina imimiselo yakho!  <p><br/>
<p> Bendingayi kudana ke Ekubhekeni kwam kwimithetho yakho yonke.  <p><br/>
<p> Ndiya kubulela kuwe ngentliziyo ethe tye, Ekuzifundeni kwam izigwebo zobulungisa bakho.  <p><br/>
<p> Ndiya kuyigcina imimiselo yakho, Musa ukundishiya kuphele.  <p><br/>
<p> Umfana uya kuwuqaqambisa ngantoni na umendo wakhe? Ngokuzigcina ngokwelizwi lakho.   <p><br/>
<p> Ndiya kuquqela kuwe ngentliziyo yam yonke; Musa ukundilahlekanisa nemithetho yakho.   <p><br/>
<p> Ndiyibeke intetho yakho entliziyweni yam, Ukuze ndingoni kuwe.   <p><br/>
<p> Ungowokubongwa, Yehova; Ndifundise imimiselo yakho.   <p><br/>
<p> Ndiyawabalisa ngemilebe yomlomo wam Onke amasiko omlomo wakho.   <p><br/>
<p> Ndinemihlali endleleni yezingqiniso zakho, Ngathi kusebuncwaneni bonke.   <p><br/>
<p> Ndiya kucamngca ngeziyalezo zakho, Ndibheke kumendo wakho.   <p><br/>
<p> Ndiyaziyolisa ngemimiselo yakho; Andiyi kulilibala ilizwi lakho.   <p><br/>
<p> Mphathe kakuhle umkhonzi wakho, ndidle ubomi, Ndigcine ilizwi lakho.   <p><br/>
<p> Vula amehlo am, ukuba ndiyibone Imisebenzi ebalulekileyo yasemyalelweni wakho.   <p><br/>
<p> Ndingumphambukeli ehlabathini, Musa ukuyisithelisa kum imithetho yakho.   <p><br/>
<p> Umphefumlo wam ucumkile ngokulangazelela Amasiko akho ngamaxesha onke.   <p><br/>
<p> Ubakhalimele abakhukhumali, Abaqalekiswa abo, balahlekeneyo nemithetho yakho.   <p><br/>
<p> Shenxisa imke kum ingcikivo nendelo, Ngokuba ndizibambile izingqiniso zakho.   <p><br/>
<p> Nangona abathetheli behlala bathethe ngam, Umkhonzi wakho yena ucamngca ngemimiselo yakho.   <p><br/>
<p> Izingqiniso zakho ziziyoliso zam noko, Zingamaphakathi am.   <p><br/>
<p> Umphefumlo wam unamathele eluthulini: Ndiphilise ngokwelizwi lakho.   <p><br/>
<p> Ndizicacisile iindlela zam, wandiphendula; Ndifundise imimisela yakho.   <p><br/>
<p> Ndiqondise iindlela zeziyalezo zakho, Ndicamngce ngemisebenzi yakho ebalulekileyo.   <p><br/>
<p> Umphefumlo wam uvuza iinyembezi sisingqala, Ndimise ngokwelizwi lakho.   <p><br/>
<p> Indlela yobuxoki yisuse kum; Ndibabale umyalelo wakho.   <p><br/>
<p> Ndiyinyule indlela yokuthembeka; Amasiko akho ndijolise kuwo.   <p><br/>
<p> Ndinamathele ezingqinisweni zakho; Musa ukundidanisa, Yehova.   <p><br/>
<p> Ndigidima ngendlela yemithetho yakho, Ngokuba uyenze banzi intliziyo yam.   <p><br/>
<p> Ndiyalele, Yehova, indlela yemimiselo yakho, Ndiyibambe kuphele.   <p><br/>
<p> Ndiqondise, ndibambe umyalelo wakho, Ndiwugcine ngentliziyo yonke.   <p><br/>
<p> Ndinyathelise endleleni yemithetho yakho, Ngokuba ndiyithandile.   <p><br/>
<p> Intliziyo yam yithobele ezingqinisweni zakho, Ungayithobeli ekubaweni.   <p><br/>
<p> Dlulisa amehlo am angakhangeli inkohlakalo, Ndiphilise ngeendlela zakho.   <p><br/>
<p> Zalisa kumkhonzi wakho intetho yakho, Eyokuba bakoyike.   <p><br/>
<p> Yidlulise ingcikivo yam endinxunguphala yiyo, Ngokuba amasiko akho alungile.   <p><br/>
<p> Nanku ndilangazelela iziyalezo zakho, Ndiphilise ngobulungisa bakho.   <p><br/>
<p> Mazize kum iinceba zakho, Yehova, Nosindiso lwakho ngokwentetho yakho;   <p><br/>
<p> Ndimphendule ngelizwi ondingcikivayo, Ngokuba ndikholose ngelizwi lakho.   <p><br/>
<p> Musa ukuda ulihluthe emlonyeni wam ilizwi lenyaniso, Ngokuba ndilindele izigwebo zakho;   <p><br/>
<p> Ndowugcina umyalelo wakho ngamaxesha onke, Ngonaphakade kanaphakade;   <p><br/>
<p> Ndihamba-hambe endaweni ebanzi, Ngokuba ndifuna iziyalezo zakho.   <p><br/>
<p> Ndothetha ngezingqiniso zakho phambi kokumkani, Ndingabi nakudana.   <p><br/>
<p> Ndoziyolisa ngemithetho yakho Endiyithandayo;   <p><br/>
<p> Ndiziphakamise izandla zam emithethweni yakho endiyithandayo, Ndicamngce ngemimiselo yakho.   <p><br/>
<p> Khumbula ilizwi lakho kumkhonzi wakho, Ngenxa enokuba undithembise lona.   <p><br/>
<p> Yiyo le intuthuzelo yam ekucinezelekeni kwam, Yokuba intetho yakho indiphilisile.   <p><br/>
<p> Abakhukhumali bada bandigxeka kakhulu; Kanti andithi gu bucala emyalelweni wakho.   <p><br/>
<p> Ndawakhumbula amasiko akho kususela kwanaphakade, Yehova, Ndathuthuzeleka.   <p><br/>
<p> Ndingenwe ngumsindo oshushu, Ndisenziwa ngabangendawo abalahla umyalelo wakho.   <p><br/>
<p> Iziingoma kum imimiselo yakho, Endlwini yokuphambukela kwam.   <p><br/>
<p> Ndilikhumbule ebusuku igama lakho, Yehova, Ndawugcina umyalelo wakho.   <p><br/>
<p> Ndinikwe oku, Ukuba ndibambe iziyalezo zakho.   <p><br/>
<p> Isabelo sam, Yehova, ndithi, Sesokuba ndigcine amazwi akho.   <p><br/>
<p> Ndiya kubongoza ngentliziyo yonke, Ndibabale ngokwentetho yakho.   <p><br/>
<p> Ndazicingela iindlela zam, Ndazibuyisela iinyawo zam ezingqinisweni zakho.   <p><br/>
<p> Ndikhawulezile andazila-zila Ukugcina imithetho yakho.   <p><br/>
<p> Izintya zabangendawo zindithandele, Andiwulibele umyalelo wakhe noko.   <p><br/>
<p> Ndivuka phakathi kobusuku, ndibulele kuwe, Ngenxa yezigwebo zobulungisa bakho.   <p><br/>
<p> Ndilidlelane labo bonke abakoyikayo, Nelabazigcinayo iziyalezo zakho.   <p><br/>
<p> Inceba yakho, Yehova, izalise ihlabathi; Ndifundise imimiselo yakho.   <p><br/>
<p> Umenzele okulungileyo umkhonzi wakho, Yehova, ngokwelizwi lakho.   <p><br/>
<p> Ndifundise, ndibe nemvo nokwazi okulungileyo, Ngokuba ndikholwa yimithetho yakho.   <p><br/>
<p> Ndingekacinezelwa, ndaye ndilahleka; Kungoku ndiyigcinile intetho yakho.   <p><br/>
<p> Ulungile wena, ulungisa; Ndifundise imimiselo yakho.   <p><br/>
<p> Abakhukhumali bathungele ubuxoki ngam; Mna ndizibamba ngentliziyo yonke iziyalezo zakho.   <p><br/>
<p> Ithe fithi kukutyeba intliziyo yabo; Ke mna ndiziyolisa ngomyalelo wakho.   <p><br/>
<p> Kundilungele okokuba ndacinezelwayo, Ukuze ndiyifunde imimiselo yakho.   <p><br/>
<p> Ulungile kum umyalelo womlomo wakho, Ngaphezu kwamawaka egolide nesilivere.   <p><br/>
<p> Izandla zakho zindenzile, zandilungisa; Ndiqondise, ndifunde imithetho yakho.   <p><br/>
<p> Abakoyikayo bondibona, bavuye, Ngokuba ndilindele elizwini lakho.   <p><br/>
<p> Ndiyazi, Yehova, ukuba zinobulungisa izigwebo zakho; Undicinezele, phofu uthembekile.   <p><br/>
<p> Ngamana inceba yakho yaba yeyokundithuthuzela, Njengokwentetho yakho kumkhonzi wakho.   <p><br/>
<p> Mazize kum iimfesane zakho, ndiphile, Ngokuba umyalelo wakho undiyolisa.   <p><br/>
<p> Mabadane abakhukhumali, ngokuba bendigobele phantsi ngobuxoki, Mna ndicamngca ngeziyalezo zakho.   <p><br/>
<p> Mabandibuyele abakoyikayo, Nabazaziyo izingqiniso zakho.   <p><br/>
<p> Mayigqibelele intliziyo yam emimiselweni yakho, Ukuze ndingadani.   <p><br/>
<p> Umphefumlo wam uyaphela kukululangazelela usindiso lwakho, Ndilindele elizwini lakho.   <p><br/>
<p> Amehlo am ayaphela kukulangazelela intetho yakho, Ndisithi, Uya kundithuthuzela nini na?   <p><br/>
<p> Noko ndithe ndaba njengentsuba emsini; Andiyilibali imimiselo yakho.   <p><br/>
<p> Zingaphi na iintsuku zomkhonzi wakho? Uya kuda ubagwebe nini na abandisukelayo?   <p><br/>
<p> Abakhukhumali bandimbele izihogo, Abangenamyalelo wakho.   <p><br/>
<p> Yonke imithetho yakho ithembekile: Bandisukela ngobuxoki; ndincede.   <p><br/>
<p> Baphantse ukundigqibela emhlabeni, Ke mna andizilahli iziyalezo zakho.   <p><br/>
<p> Ndiphilise ngokwenceba yakho, Ndizigcine izingqiniso zomlomo wakho.   <p><br/>
<p> Lingunaphakade, Yehova, Limi emazulwini ilizwi lakho.   <p><br/>
<p> Ukuthembeka kwakho kukwizizukulwana ngezizukulwana; Ulizinzisile ihlabathi, lema.   <p><br/>
<p> Ezo zinto zimele izigwebo zakho nanamhla, Ngokuba iinto zonke zingabakhonzi bakho.   <p><br/>
<p> Koko umyalelo wakho wandiyolisayo, Ndinge ndaphelayo ekucinezelekeni kwam.  <p><br/>
<p> Andiyi kuzilibala naphakade iziyalezo zakho, Ngokuba undiphilisile ngazo.  <p><br/>
<p> Ndingowakho mna, ndisindise, Kuba ndicamanga ngeziyalezo zakho.  <p><br/>
<p> Abangendawo bandilindile ukuze banditshabalalise; Mna ndigqale izingqiniso zakho.  <p><br/>
<p> Yonke inzaliseko ndiyibonile apho iphela khona; Ke wona umthetho wakho ngumphangalala omkhulu.  <p><br/>
<p> Hayi, ukuwuthanda kwam umyalelo wakho! Imini le yonke ndiyacamngca ngawo.<p><br/>
<p> Indifundisa ubulumko ngaphezu kweentshaba zam imithetho yakho, Ngokuba yeyam ngonaphakade.  <p><br/>
<p> Ndinokuqiqa ngaphezu kwabafundisi bam bonke, Ngokuba ngezingqiniso zakho ndiyacamngca.   <p><br/>
<p> 0 Ndinokuqonda ngaphezu kwamadoda amakhulu, Ngokuba ndizibamba iziyalezo zakho.   <p><br/>
<p> 1 Ndizinqandile iinyawo zam kwiindlela zonke ezimbi, Ukuze ndiligcine ilizwi lakho.   <p><br/>
<p> 2 Andisuki emasikweni akho, Ngokuba undiyalile wena.   <p><br/>
<p> 3 Hayi, ukuba mnandi kwentetho yakho ekhuhlangubeni lam! Igqithe nobusi emlonyeni wam.   <p><br/>
<p> 4 Ngeziyalezo zakho ndinokuqonda, Ngenxa yoko ndiwuthiyile wonke umendo wobuxoki.   <p><br/>
<p> 5 Lisisibane seenyawo zam ilizwi lakho, Likukukhanya emendweni wam.   <p><br/>
<p> 6 Ndikufungele, ndikumisile, Ukuzigcina izigwebo zobulungisa bakho.   <p><br/>
<p> 7 Ndide ndacinezeleka kakhulu; Yehova, ndiphilise ngokwelizwi lakho.   <p><br/>
<p> 8 Ngamana wakholeka kuwe, Yehova, umbingelelo wesisa womlomo wam; Ndifundise amasiko akho.   <p><br/>
<p> 9 Umphefumlo wam uhlala usesandleni sam, Ndingawulibali umyalelo wakho.   <p><br/>
<p> 0 Abangendawo bandenzele umgibe, Andiphambukanga eziyalezweni zakho.   <p><br/>
<p> 1 Ndizidle ilifa izingqiniso zakho ngonaphakade, Ngokuba ziyimihlali yentliziyo yam;   <p><br/>
<p> Intliziyo yam ndiyithobele ekwenzeni imimiselo yakho Ngonaphakade, kuphele.   <p><br/>
<p> Abambaxa ndiyabathiya, Wona umyalelo wakho ndiyawuthanda.   <p><br/>
<p> Isithe lam nengweletshetshe yam nguwe, Ndilindele elizwini lakho.   <p><br/>
<p> Sukani kum, nina benzi beento ezimbi, Ndibambe imithetho yoThixo wam.   <p><br/>
<p> Ndizimase ngokwelizwi lakho, ndiphile, Ungandidanisi ekulindeni kwam.   <p><br/>
<p> Ndixhase ndisinde, Ndihlale ndibheke emimiselweni yakho.   <p><br/>
<p> Ubacukucezile bonke abalahlekana nemimiselo yakho, Ngokuba inkohliso yabo ibubuxoki.   <p><br/>
<p> Wena ususa bonke abangendawo behlabathi njengentlenga, Ngoko ndiyazithanda izingqiniso zakho.   <p><br/>
<p> Inyama yam isuka ihambe kukunkwantyiswa nguwe, Ndizoyike izigwebo zakho.   <p><br/>
<p> Ndenza ngesiko nangobulungisa, Ungandinikeli kwabandicudisayo.   <p><br/>
<p> Mmele umkhonzi wakho, kulunge; Mabangandicudisi abakhukhumali.   <p><br/>
<p> Amehlo am ayaphela kukululangazelela usindiso lwakho, Nentetho yobulungisa bakho.   <p><br/>
<p> Umkhonzi wakho menzele ngokwenceba yakho Undifundise imimiselo yakho.   <p><br/>
<p> Ndingumkhonzi wakho, ndiqondise, Ndizazi izingqiniso zakho.   <p><br/>
<p> Lilixa lokuba uYehova enze, Kuba bawaphule umyalelo wakho.   <p><br/>
<p> Ngenxa yoko ndiyithanda imithetho yakho Ngaphezu kwegolide, nakwengcwengiweyo.   <p><br/>
<p> Ngenxa yoko ndithi, Zonke iziyalezo zakho zithe tye ngezinto zonke; Wonke umendo wobuxoki ndiwuthiyile.   <p><br/>
<p> Ziyimisebenzi ebalulekileyo izingqiniso zakho, Ngenxa yoko uzibambile umphefumlo wam.   <p><br/>
<p> Ukutyhila kwamazwi akho kuyakhanyisa, Kuqondisa abazizidenge.   <p><br/>
<p> Ndakhamisa umlomo wam, ndakhefuza, Ngokuba ndiyilangazelela imithetho yakho.   <p><br/>
<p> Ndibheke, undibabale, Ngokwesiko lakho kubathandi begama lakho.   <p><br/>
<p> Qinisa ukunyathela kwam ngentetho yakho, Mabungabi nagunya kum ubutshinga, nabuphi na.   <p><br/>
<p> Ndikhulule ekucudiseni komntu, Ndizigcine iziyalezo zakho.   <p><br/>
<p> Khanyisa ubuso bakho kumkhonzi wakho, Undifundise imimiselo yakho.   <p><br/>
<p> Ahla imijelo yamanzi amehlo am, Ngenxa yokuba bengawugcini umyalelo wakho.   <p><br/>
<p> Ulilungisa wena, Yehova, Zithe tye izigwebo zakho.   <p><br/>
<p> Uzimisile izingqiniso zakho, zanobulungisa, Zaba nokuthembeka kakhulu.   <p><br/>
<p> Ikhwele lam lindibhangisile, Ngokuba abandibandezelayo bewalibele amazwi akho.   <p><br/>
<p> Ilizwi lakho linyibilikisiwe njengegolide kunene, Umkhonzi wakho uyalithanda.   <p><br/>
<p> Ndimncinane, ndideliwe, Noko andizilibali iziyalezo zakho.   <p><br/>
<p> Ubulungisa bakho bubulungisa obungunaphakade, Umyalelo wakho uyinyaniso.   <p><br/>
<p> Imbandezelo nengcutheko indifumene, Imithetho yakho iyandiyolisa.   <p><br/>
<p> Zinobulungisa ngonaphakade izingqiniso zakho, Ndiqondise, ndiphile.   <p><br/>
<p> Ndikhala ngentliziyo yonke, ndiphendule; Yehova, imimiselo yakho ndiya kuyibamba.   <p><br/>
<p> Ndikhala kuwe, ndisindise, Ndigcine izingqiniso zakho.   <p><br/>
<p> Ndakuphangela ukusa, ndazibika, Ndalindela emazwini akho.   <p><br/>
<p> Amehlo am aphengela imilindo yasebusuku, Ukuze ndicamngce ngentetho yakho.   <p><br/>
<p> Live ilizwi lam ngokwenceba yakho, Yehova, ndiphilise ngokwamasiko akho.   <p><br/>
<p> Bayasondela abaphuthuma amanyala, Banyawuka emyalelweni wakho;   <p><br/>
<p> Usondele wena, Yehova, Yonke imithetho yakho iyinyaniso.   <p><br/>
<p> Kudala ndisazi ngokwezingqiniso zakho, Ukuba uzisekile ngonaphakade.   <p><br/>
<p> Khangela ukucinezeleka kwam, undihlangule, Ngokuba ndingawulibali umyalelo wakho.   <p><br/>
<p> Bambana nobambene nam, undikhulule, Ndiphilise ngokwelizwi lakho.   <p><br/>
<p> Lunyawukile kwabangendawo usindiso, Ngokuba abayifuni imimiselo yakho.   <p><br/>
<p> Iimfesane zakho zininzi, Yehova; Ndiphilise ngokwamasiko akho.   <p><br/>
<p> Baninzi abandisukelayo nabandibandezelayo; Andithi gu bucala ezingqinisweni zakho.   <p><br/>
<p> Ndababona abatshinizi, ndakruquka, Abo bangayigciniyo intetho yakho.   <p><br/>
<p> Bona ukuthanda kwam iziyalezo zakho, Yehova, ndiphilise ngokwenceba yakho.   <p><br/>
<p> Isimbuku selizwi lakho siyinyaniso iphela, Zingunaphakade zonke izigwebo zobulungisa bakho.   <p><br/>
<p> Abathetheli bandisukela ngelize, Intliziyo yam iyankwantyiswa ngamazwi akho.   <p><br/>
<p> Ndinemihlali ngentetho yakho, Njengofumene ixhoba elininzi.   <p><br/>
<p> Ndikuthiyile ukuxoka, lisikizi kum; Ndiyawuthanda umyalelo wakho.   <p><br/>
<p> Ndikudumisa kasixhenxe ngemini, Ngenxa yezigwebo zobulungisa bakho.   <p><br/>
<p> Banoxolo olukhulu abawuthandayo umyalelo wakho; Akukho sikhubekiso kubo.   <p><br/>
<p> Ndikhangela usindiso lwakho, Yehova; Ndenza imithetho yakho.   <p><br/>
<p> Umphefumlo wam uyazigcina izingqiniso zakho, Ndizithanda kunene.   <p><br/>
<p> Ndiyazigcina iziyalezo zakho nezingqiniso zakho, Ngokuba zonke iindlela zam ziphambi kwakho.   <p><br/>
<p> Makusondele phambi kwakho ukuhlahlamba kwam; Yehova, ndiqondise ngokwelizwi lakho.   <p><br/>
<p> Masifike isikhungo sam phambi kwakho; Ndihlangule ngokwentetho yakho.   <p><br/>
<p> Umlomo wam mawumpompoze indumiso, Kuba undifundisile imimiselo yakho.   <p><br/>
<p> Ulwimi lwam luya kuyiphendula intetho yakho, Ngokuba yonke imithetho yakho inobulungisa.   <p><br/>
<p> Isandla sakho masibe sesokundinceda, Ngokuba ndizinyulele iziyalezo zakho.   <p><br/>
<p> Ndilangazelela usindiso lwakho, Yehova; Umyalelo wakho uyandiyolisa.   <p><br/>
<p> Mawuphile umphefumlo wam, ukudumise, Andincede amasiko akho.   <p><br/>
<p> Ndiya ndimka njengemvu elahlekileyo; mfune umkhonzi wakho, Ngokuba andiyilibali imithetho yakho. <p><br/>
<p> Ingoma yezinyuko. Engxingongweni yam ndakhala kuYehova, Wandiphendula.  <p><br/>
<p> Ndathi, Wuhlangule, Yehova, umphefumlo wam emlonyeni oxokayo, Elulwimini olunenkohliso.  <p><br/>
<p> Makakunike ntoni na, akongeze ntoni na, Lulwimindini lunenkohliso?  <p><br/>
<p> Iintolo zegorha ezitsolo, Kunye namalahle avuthayo onwele.  <p><br/>
<p> Athi ke mna! Kuba ndingumphambukeli kwaMesheki, Ndihleli ngasezintenteni zakwaKedare.  <p><br/>
<p> Umphefumlo wam kade uhleli Nabaluthiyileyo uxolo.  <p><br/>
<p> Mna ndingowoxolo; Ke ndithi ndakuthetha, bona babe yimfazwe. <p><br/>
<p> Ingoma yezinyuko. Ndiwaphakamisele ezintabeni na amehlo am? Luya kuvela phi na uncedo lwam?  <p><br/>
<p> Uncedo lwam luvela kuYehova, UMenzi wezulu nehlabathi.  <p><br/>
<p> Akayi kukha alunikele unyawo lwakho ekutyibilikeni; Akayi kukha ozele umgcini wakho.  <p><br/>
<p> Uyabona, akozeli, akalali, UMgcini kaSirayeli.  <p><br/>
<p> NguYehova umgcini wakho, NguYehova umthunzi wakho ekunene kwakho.  <p><br/>
<p> Emini ilanga aliyi kukwenzakalisa, Nenyanga ebusuku.  <p><br/>
<p> UYehova uya kukugcina ebubini bonke, Uya kuwugcina umphefumlo wakho.  <p><br/>
<p> UYehova uya kukugcina ukuphuma kwakho nokungena kwakho, Kususela ngoku kude kuse ephakadeni. <p><br/>
<p> Ingoma yezinyuko. KaDavide. Ndavuya bakuthi kum, Masiye endlwini kaYehova.  <p><br/>
<p> Iinyawo zethu zifike zema Emasangweni akho, Yerusalem;  <p><br/>
<p> Yerusalem, wena wakhiweyo Ngokomzi ohlangeneyo wamnye;  <p><br/>
<p> Apho zinyuka ziye khona izizwe, Izizwe zikaYehova; Ibubungqina ke loo nto kwaSirayeli, Ukuba kubulelwe kwigama likaYehova.  <p><br/>
<p> Kuba khona apho kumiswe iitrone zokugweba, Iitrone zendlu kaDavide.  <p><br/>
<p> Celelani iYerusalem uxolo; Mababe nokuchulumacha abakuthandayo,  <p><br/>
<p> Malube luxolo eludongeni lwakho olurhaqileyo, Nokuchulumacha ezingxandeni zakho ezinde.  <p><br/>
<p> Ngenxa yabazalwana bam nowethu, Makhe ndithethe uxolo ngawe.  <p><br/>
<p> Ngenxa yendlu kaYehova, uThixo wethu, Ndiya kufuna okukulungeleyo. <p><br/>
<p> Ingoma yezinyuko. Ulohlala emazulwini, Ndiwaphakamisela kuwe amehlo am.  <p><br/>
<p> Uyabona, njengokuba amehlo abakhonzi Emi kwisandla seenkosi zabo; Njengokuba amehlo omkhonzazana Emi kwisandla senkosikazi yakhe: Ngokunjalo amehlo ethu akuYehova, uThixo wethu, Ade asibabale.  <p><br/>
<p> Sibabale, Yehova, sibabale, Ngokuba sanele kakhulu kukudelwa.  <p><br/>
<p> Umphefumlo wethu wanele kakhulu Kukugculela kwabangakhathalele bani, Nokudela kwabanekratshi. <p><br/>
<p> Ingoma yezinyuko. KaDavide. Koko uYehova ebengakuthi, Makatsho uSirayeli,  <p><br/>
<p> Koko uYehova ebengakuthi Ekusukeleni kwabantu phezulu kuthi,  <p><br/>
<p> Bange beba basiginya sihleli, Ekuvutheni komsindo wabo kuthi;  <p><br/>
<p> Ange esintywilisele amanzi, Wadlula phezu komphefumlo wethu umsinga;  <p><br/>
<p> Ange edlule phezu komphefumlo wethu Amanzi akhukumeleyo.  <p><br/>
<p> Ungowokubongwa uYehova, Ongasinikelanga emazinyweni abo, ukuba siqwengwe.  <p><br/>
<p> Umphefumlo wethu usindile, njengentaka emgibeni wababambisi; Umgibe uqhawukile, sasinda ke thina.  <p><br/>
<p> Uncedo lwethu lusegameni likaYehova, UMenzi wezulu nehlabathi. <p><br/>
<p> Ingoma yezinyuko. Abo bakholosa ngoYehova banjengentaba yaseZiyon: Ayishukumi, ihleli ngonaphakade.  <p><br/>
<p> IYerusalem ijikelezwe ziintaba; Ke uYehova ubajikelezile naye abantu bakhe, Kususela ngoku kude kuse ephakadeni.  <p><br/>
<p> Ngokuba ayiyi kuhlala intonga yokungendawo elifeni lamalungisa, Ukuze amalungisa angazisi ebugqwetheni izandla zawo.  <p><br/>
<p> Yehova, yenza okulungileyo kwabalungileyo, Kwabathe tye ezintliziyweni zabo.  <p><br/>
<p> Ke bona abathi gu bucala ngeendlela zabo ezimagoso-goso, UYehova makabemkise, kunye nabasebenzi bobutshinga. Malube luxolo kuSirayeli. <p><br/>
<p> Ingoma yezinyuko. Ekubabuyiseni kukaYehova ababuyayo baseZiyon, Saba njengabaphuphayo;  <p><br/>
<p> Waza wazala kukuhleka umlomo wethu, Lwazala kukumemelela ulwimi lwethu. Baza bathi phakathi kweentlanga, UYehova ubenzele izinto ezinkulu aba.  <p><br/>
<p> UYehova usenzele izinto ezinkulu, Saba ngabavuyayo.  <p><br/>
<p> Buyisa, Yehova, abathinjiweyo bakuthi, Njengemilambo yamanzi yelasezantsi.  <p><br/>
<p> Abahlwayelayo beneenyembezi Baya kuvuna benokumemelela.  <p><br/>
<p> Ohamba ahambe elila, Ephethe intlwayelelo, Uyabuya eze ememelela, Ethwele izithungu zakhe. <p><br/>
<p> Ingoma yezinyuko. KaSolomon. Ukuba akayakhi uYehova indlu, Bafumana besaphuka yiyo abakhi bayo. Ukuba umzi akawugcini uYehova, Ufumana ephaphama owugcinayo.  <p><br/>
<p> Nifumana nivuka kusasa, Nihlale nisebenza kude kube sebusuku, Nikudla ukudla kokubulaleka; Uyipha intanda yakhe, ilele ubuthongo.  <p><br/>
<p> Uyabona, ilifa likaYehova ngoonyana, Umvuzo sisiqhamo sesizalo.  <p><br/>
<p> Njengeentolo esandleni segorha, Banjalo oonyana bobutsha.  <p><br/>
<p> Hayi, uyolo lomfo ozalise umphongolo wakhe ngabo! Abayi kudana, Xa bathetha neentshaba esangweni. <p><br/>
<p> Ingoma yezinyuko. Hayi, uyolo lwabantu bonke abamoyikayo uYehova, Abahamba ngeendlela zakhe!  <p><br/>
<p> Ukuxelenga kwezandla zakho inene uya kukudla, Uya kuba noyolo wena, kulunge kuwe.  <p><br/>
<p> Umkakho woba njengomdiliya oqhamayo Endlwini yakho ngaphakathi; Oonyana bakho babe njengezithole zomnquma Ngeenxa zonke esithebeni sakho.  <p><br/>
<p> Yabona, unjalo ukusikelelwa umfo Omoyikayo uYehova.  <p><br/>
<p> Makakusikelele uYehova eZiyon. Uyibone iYerusalem inenyhweba Yonke imihla yobomi bakho;  <p><br/>
<p> Ubone abantwana babantwana bakho. Malube luxolo kuSirayeli. <p><br/>
<p> Ingoma yezinyuko. Kukaninzi bendibandezela kwasebuncinaneni bam, Makatsho uSirayeli;  <p><br/>
<p> Kukaninzi bendibandezela kwasebuncinaneni bam: Ababanga nakundithini noko.  <p><br/>
<p> Abalimi balima emhlana kum, Bayolula indima yabo.  <p><br/>
<p> UYehova ulilungisa, Uzinqumle izintya zabangendawo.  <p><br/>
<p> Mabadane babuye umva Bonke abayithiyayo iZiyon.  <p><br/>
<p> Mababe njengengca ephuma phezu kwezindlu, Eyomayo ingekahlumi,  <p><br/>
<p> Engekasizalisi nesandla sakhe umvuni, Engekalizalisi nesondo lengubo yakhe umbophi wezithungu;  <p><br/>
<p> Bengekathi nabadlulayo, Intsikelelo kaYehova mayibe kuni; Siyanisikelela egameni likaYehova. <p><br/>
<p> Ingoma yezinyuko. Ezinzulwini ndinqula wena, Yehova,  <p><br/>
<p> Nkosi, yiva ilizwi lam. Iindlebe zakho mazilibazele Ilizwi lokutarhuzisa kwam.  <p><br/>
<p> Ukuba uthe wabunqala ubugwenxa, Yehova, Ngubani na ongaba nokuma, Nkosi?  <p><br/>
<p> Ngokuba kunawe ukuxolela, Ukuze woyikwe.  <p><br/>
<p> Ndithembele kuYehova, uthembile umphefumlo wam; Ndilinde ilizwi lakhe.  <p><br/>
<p> Umphefumlo wam ulindele eNkosini Ngaphezu kwabalinde ukusa, Ewe, abalinde ukusa.  <p><br/>
<p> Lindela kuYehova, Sirayeli, Ngokuba inceba ikuYehova; Ikuye inkululeko eninzi.  <p><br/>
<p> Yena ke wowakhulula amaSirayeli Ebugwenxeni bawo bonke. <p><br/>
<p> Ingoma yezinyuko; kaDavide. Yehova, intliziyo yam ayiphakamile, amehlo am akaqwayingile; Andihambi ezintweni ezinkulu, Eziyimisebenzi ebalulekileyo kum.  <p><br/>
<p> Inene, ndiwuzolise ndawuthozamisa umphefumlo wam; Unjengomntwana olunyulweyo, ehleli kunina; Unjengomntwana olunyulweyo umphefumlo wam kum.  <p><br/>
<p> Wena Sirayeli, lindela kuYehova Kususela ngoku kude kuse ephakadeni. <p><br/>
<p> Ingoma yezinyuko. Yehova, mkhumbulele uDavide Ukucinezeleka kwakhe konke;  <p><br/>
<p> Yena wamfungelayo uYehova, Wabhambathisa kwimbalasane enguThixo kaYakobi,  <p><br/>
<p> Esithi, Andiyi kungena ententeni eyindlu yam, Andiyi kunyuka ndiye esililini, emandlalweni wam;  <p><br/>
<p> Andiyi kuwanika amehlo am ubuthongo, Neenkophe zam ukozela:  <p><br/>
<p> Ndide ndimfumanele indawo uYehova, Ndiyifumanele umnquba imbalasane kaYakobi.  <p><br/>
<p> Khangela, sawuva e-Efrata, Sawufumana ezintilini zaseKiriyati-yeharim.  <p><br/>
<p> Masingene emnqubeni wakhe, Siqubude esihlalweni seenyawo zakhe.  <p><br/>
<p> Khawusuk’ ume, Yehova, uze ekuphumleni kwakho, Wena netyeya yamandla akho.  <p><br/>
<p> Ababingeleli bakho mabambathe ubulungisa, Bamemelele abakho benceba.   <p><br/>
<p> Ngenxa kaDavide umkhonzi wakho, Musa ukubutyhala ubuso bomthanjiswa wakho.   <p><br/>
<p> UYehova wamfungela uDavide; Inyaniso, akayi kubuya kuloo nto, Esithi, Esiqhameni sezibilini zakho Ndimisa oya kuba setroneni yakho.   <p><br/>
<p> Ukuba bathe oonyana bakho bawugcina umnqophiso wam, Nesingqiniso sam endibafundisayo: Oonyana babo bothi nabo bahlale Etroneni yakho nanini.   <p><br/>
<p> Ngokuba uYehova uyinyule iZiyon, Uyinqwenele ukuba ibe likhaya lakhe;   <p><br/>
<p> Esithi, Nantsi indawo yam yokuphumla kwam nanini; Ndiya kuhlala apha, ngokuba oko ndikunqwenele.   <p><br/>
<p> Umphako wayo ndiya kuwusikelela kunene; Amahlwempu ayo ndiya kuwahluthisa ngesonka,   <p><br/>
<p> Ndibambathise ngosindiso ababingeleli bayo, Abenceba bayo bamemelele bememelela.   <p><br/>
<p> Apho ndiya kumhlumisela uphondo uDavide, Ndiya kumlungisela isibane umthanjiswa wam.   <p><br/>
<p> Iintshaba zakhe ndiya kuzambathisa udano; Ke phezu kwakhe yena siya kutyatyamba isithsaba sakhe. <p><br/>
<p> Ingoma yezinyuko; kaDavide. Yabonani, ukuba kuhle, ukuba mnandi, Ukuthi abazalwana bahlale bemxhelo mnye!  <p><br/>
<p> Kunjengeoli elungileyo entloko, Isihla ezindevini, Ezindevini zika-Aron, Isihla iye emqukumbelweni weengubo zakhe.  <p><br/>
<p> Kunjengombethe waseHermon, Ohla phezu kweentaba zaseZiyon; Ngokuba uYehova wayimisela khona apho intsikelelo, Ubomi, kude kuse ephakadeni. <p><br/>
<p> Ingoma yezinyuko. Yabonani, mbongeni uYehova, nonke bakhonzi bakaYehova, Nimiyo endlwini kaYehova ebusuku.  <p><br/>
<p> Phakamiselani engcweleni izandla zenu, Nimbonge uYehova.  <p><br/>
<p> Makakusikelele eZiyon uYehova, UMenzi wezulu nehlabathi. <p><br/>
<p> Haleluya. Dumisani igama likaYehova; Dumisani, nina bakhonzi bakaYehova,  <p><br/>
<p> Nimiyo endlwini kaYehova, Ezintendelezweni zendlu yoThixo wethu.  <p><br/>
<p> Dumisani uYehova, ngokuba elungile uYehova; Libetheleni uhadi igama lakhe, ngokuba kumnandi.  <p><br/>
<p> Ngokuba uYehova unyule uYakobi ukuba abe ngowakhe, Wanyula uSirayeli ukuba abe yinqobo kuye.  <p><br/>
<p> Ngokuba ndiyazi mna ukuba mkhulu uYehova, INkosi yethu ingaphezu koothixo bonke.  <p><br/>
<p> Konke akuthandileyo uYehova uya kwenza, Ezulwini nasemhlabeni, Ezilwandle nasemanzini onke enzonzobila.  <p><br/>
<p> Ulonyusa amafu eziphelweni zehlabathi, Imvula wayenzela imibane; Ulorhola umoya koovimba bakhe.  <p><br/>
<p> Owawabulalayo amazibulo aseYiputa, Ethabathele ebantwini wesa ezinkomeni;  <p><br/>
<p> Wathumela imiqondiso nezimanga Phakathi kwakho, Yiputa, KuFaro nakubakhonzi bakhe bonke;   <p><br/>
<p> Owabulala iintlanga ezinkulu, Wabulala ookumkani abanamandla;   <p><br/>
<p> OoSihon, ukumkani wama-Amori, No-Ogi, ukumkani waseBhashan, Nezikumkani zonke zakwaKanan;   <p><br/>
<p> Walinikela ilizwe labo lalilifa, Lalilifa kumaSirayeli, abantu bakhe,   <p><br/>
<p> Yehova, igama lakho lingunaphakade, Inkumbuzo yakho, Yehova, ikwizizukulwana ngezizukulwana.   <p><br/>
<p> Ngokuba uYehova uya kugweba phakathi kwabantu bakhe, Azohlwaye ngenxa yabakhonzi bakhe.   <p><br/>
<p> Izithixo zeentlanga yisilivere negolide, Umsebenzi wezandla zabantu.   <p><br/>
<p> Zinomlomo nje, azithethi; Zinamehlo nje, aziboni;   <p><br/>
<p> Zineendlebe nje, aziva; Akukho nento engumoya emlonyeni wazo.   <p><br/>
<p> Baya kuba njengazo abenzi bazo, Bonke abasukuba bekholose ngazo.   <p><br/>
<p> Nina ndlu kaSirayeli, bongani uYehova; Nani ndlu ka-Aron, bongani uYehova.   <p><br/>
<p> Nina ndlu kaLevi, bongani uYehova; Nani boyika uYehova, bongani uYehova.   <p><br/>
<p> Ngowokubongwa uYehova eZiyon, Ulohlala eYerusalem. Haleluya! <p><br/>
<p> Bulelani kuYehova, ngokuba elungile: Ngokuba ingunaphakade inceba yakhe.  <p><br/>
<p> Bulelani kuThixo woothixo: Ngokuba ingunaphakade inceba yakhe.  <p><br/>
<p> Bulelani kuNkosi kankosi: Ngokuba ingunaphakade inceba yakhe.  <p><br/>
<p> KuloMenzi wemisebenzi ebalulekileyo emikhulu yedwa: Ngokuba ingunaphakade inceba yakhe.  <p><br/>
<p> KuloMenzi wezulu ngengqondo: Ngokuba ingunaphakade inceba yakhe.  <p><br/>
<p> KuloMtwabululi wehlabathi phezu kwamanzi: Ngokuba ingunaphakade inceba yakhe.  <p><br/>
<p> KuloMenzi wezikhanyiso ezikhulu: Ngokuba ingunaphakade inceba yakhe;  <p><br/>
<p> Ilanga lilawule emini: Ngokuba ingunaphakade inceba yakhe;  <p><br/>
<p> Inyanga neenkwenkwezi zilawule ebusuku: Ngokuba ingunaphakade inceba yakhe.   <p><br/>
<p> Kulowabulala amaYiputa kumazibulo awo: Ngokuba ingunaphakade inceba yakhe.   <p><br/>
<p> Wawakhupha amaSirayeli phakathi kwawo: Ngokuba ingunaphakade inceba yakhe.   <p><br/>
<p> Ngesandla esithe nkqi, nangengalo eyolukileyo: Ngokuba ingunaphakade inceba yakhe.   <p><br/>
<p> KuloMgabuli woLwandle oluBomvu, lwagabuka: Ngokuba ingunaphakade inceba yakhe.   <p><br/>
<p> Wawaweza amaSirayeli esazulwini salo: Ngokuba ingunaphakade inceba yakhe.   <p><br/>
<p> Wamvuthululela uFaro nempi yakhe eLwandle oluBomvu: Ngokuba ingunaphakade inceba yakhe.   <p><br/>
<p> Kulohambisa abantu bakhe entlango: Ngokuba ingunaphakade inceba yakhe.   <p><br/>
<p> Kulowaxabela ookumkani abakhulu: Ngokuba ingunaphakade inceba yakhe.   <p><br/>
<p> Wabulala ookumkani abaziingangamsha: Ngokuba ingunaphakade inceba yakhe;   <p><br/>
<p> USihon, ukumkani wama-Amori: Ngokuba ingunaphakade inceba yakhe;   <p><br/>
<p> No-Ogi, ukumkani waseBhashan: Ngokuba ingunaphakade inceba yakhe.   <p><br/>
<p> Walinikela ilizwe labo laba lilifa: Ngokuba ingunaphakade inceba yakhe,   <p><br/>
<p> Laba lilifa kuSirayeli umkhonzi wakhe: Ngokuba ingunaphakade inceba yakhe.   <p><br/>
<p> Owasikhumbulayo ebuphantsini bethu: Ngokuba ingunaphakade inceba yakhe.   <p><br/>
<p> Wasihlangula kwabasibandezelayo: Ngokuba ingunaphakade inceba yakhe.   <p><br/>
<p> Ulonika into yonke ephilileyo ukudla: Ngokuba ingunaphakade inceba yakhe.   <p><br/>
<p> Bulelani kuThixo wamazulu: Ngokuba ingunaphakade inceba yakhe. <p><br/>
<p> NgaseMilanjeni yaseBhabheli Sahlala phantsi khona, salila, Sakuyikhumbula iZiyon.  <p><br/>
<p> Emingculubeni phakathi kwayo Sazixhoma khona iihadi zethu.  <p><br/>
<p> Ngokuba khona apho abathimbi bethu basibiza Izango zengoma; Abathuthumbisi bethu basibiza uvuyo, Besithi, Sivumeleni ingoma yaseZiyon.  <p><br/>
<p> Singathini na ukuvuma ingoma kaYehova Emhlabeni wolunye uhlanga?  <p><br/>
<p> Ukuba ndithe ndakulibala, Yerusalem, Masinyele isandla sam sokunene.  <p><br/>
<p> Ulwimi lwam malunamathele ekhuhlangubeni lam, Ukuba andithanga ndikukhumbule; Ukuba andithanga ndiyinyuse iYerusalem Ngaphezu kwemivuyo yam yonke.  <p><br/>
<p> Bakhumbule, Yehova, oonyana bakaEdom, Umhla weYerusalem, Abo bathi, Yidilizeni, yidilizeni Kuse elusekweni lwayo.  <p><br/>
<p> Ntombi inguBhabheli, wena unyashiweyo; Hayi, uyolo lwalowo ukubuyekezayo ukuphatha kwakho Osiphethe ngako!  <p><br/>
<p> Hayi, uyolo lwalowo ubabambayo abahlekeze abantwana bakho Engxondorheni! <p><br/>
<p> EkaDavide. Ndiya kubulela kuwe ngentliziyo yam yonke; Phambi koothixo ndiya kukubethela uhadi.  <p><br/>
<p> Ndiya kuqubuda ndibhekise etempileni yakho engcwele, Ndibulele kwigama lakho, ngenxa yenceba yakho, nangenxa yenyaniso yakho; Kuba ulikhulisile ilizwi lakho ngaphezu kwegama lakho lonke.  <p><br/>
<p> Ngomhla wokubiza kwam wandiphendula, Wandikhaliphisa, yangamandla emphefumlweni wam.  <p><br/>
<p> Baya kubulela kuwe, Yehova, bonke ookumkani behlabathi, Bakuweva amazwi omlomo wakho;  <p><br/>
<p> Bavume ngeendlela zikaYehova, Ukuba lukhulu uzuko lukaYehova:  <p><br/>
<p> Ngokuba noko uYehova aphakamileyo, uyambona othobekileyo; Ke yena oziphakamisayo umazi nakude.  <p><br/>
<p> Ukuba ndithe ndahamba-hamba phakathi kweembandezelo, uyandiphilisa; Wosolulela emsindweni weentshaba zam isandla sakho, Sindisindise isandla sakho sokunene.  <p><br/>
<p> UYehova uya kundifezela. Yehova, inceba yakho ingunaphakade, Izenzo zezandla zakho musa ukuziyekela. <p><br/>
<p> Kumongameli; ekaDavide. Umhobe. Yehova, undigocagocile, wandazi.  <p><br/>
<p> Wena uyakwazi ukuhlala kwam nokusuka kwam; Uyaziqonda izicamango zam nakude.  <p><br/>
<p> Ukuhamba kwam nokulala kwam, uyakwela; Uqhelene neendlela zam zonke.  <p><br/>
<p> Ngokuba akukho lizwi elulwimini lwam Ongalaziyo ke, Yehova, kanye.  <p><br/>
<p> Ngasemva nangaphambili undingqingile, Wasibeka phezu kwam isandla sakho.  <p><br/>
<p> Kubalulekile kum oko kwazi, Kuphezulu, kundinqabele.  <p><br/>
<p> Ndingahambela phi na ukumka emoyeni wakho? Ndingabalekela phi na ukumka ebusweni bakho?  <p><br/>
<p> Ukuba ndithe ndenyuka ndaya emazulwini, ulapho wena; Ukuba ndithe ndazandlalela kwelabafileyo, nanko ukho.  <p><br/>
<p> Ukuba ndithe ndaphakamisa amaphiko esifingo, Ndaya ndahlala ekupheleni kolwandle,   <p><br/>
<p> Besingandikhaphayo kwanalapho isandla sakho, Sindibambe isandla sakho sokunene.   <p><br/>
<p> Ukuba ndithe, Mabundisongele ubumnyama bona bodwa, Nokukhanya kube bubusuku ngeenxa zonke kum:   <p><br/>
<p> Kwanobumnyama obo abungebi bubumnyama kuwe; Ubusuku bungaba mhlophe njengemini, Ubumnyama bungaba njengokukhanya   <p><br/>
<p> Ngokuba wena wazibumba izintso zam, Wandibiyela esizalweni sikama.   <p><br/>
<p> Ndiyabulela kuwe ngenxa enokuba ndenziwe ngokoyikekayo, ngokubalulekileyo; Zibalulekile izenzo zakho, Umphefumlo wam uyazi kakuhle.   <p><br/>
<p> Ayengagushekile kuwe amathambo am, Mna ndenzelwayo entsithelweni, Ndalukwa ndayimfakamfele ezinzulwini zomhlaba.   <p><br/>
<p> Amehlo akho andibona ndiseyimbumba, Zazibhalwe encwadini yakho iimini zonke ziphela; Ziyiliwe ngenxa engaphambili, Kungekabikho ke nanye kuzo.   <p><br/>
<p> Kum ke zinjani na ukunqaba izicamango zakho, Thixo! Asingangani isimbuku sazo!   <p><br/>
<p> Zingathi, ndizibalile, zibe ninzi ngaphezu kwentlabathi; Ndakuvuka ndoba ndisenawe.   <p><br/>
<p> Ngamana wambulala ongendawo, Thixo! Nina madoda amagazi, sukani kum.   <p><br/>
<p> Abo bakukhankanyela amayelenqe, Balibizela inkohlakalo igama lakho abazondi bakho.   <p><br/>
<p> Andinakubathiya na abakuthiyayo, Yehova, Ndikruquke ngabasukela phezulu kuwe?   <p><br/>
<p> Ndibathiya ngentiyo ephelelisileyo, Kum mna baziintshaba.   <p><br/>
<p> Ndigocagoce, Thixo, uyazi intliziyo yam; Ndicikide, uzazi iingcinga-ngcinga zam;   <p><br/>
<p> Ubone ukuba kukho ndlela yobubi na kum, Undikhaphele kwindlela engunaphakade. <p><br/>
<p> Kumongameli. Umhobe kaDavide. Ndihlangule, Yehova, esintwini esinobubi, Ndilondoloze emntwini ogonyamelayo,  <p><br/>
<p> Abacinga okubi entliziyweni. Imihla yonke baxhaya imfazwe.  <p><br/>
<p> Balola ulwimi lwabo njengenyoka; Ubuhlungu berhamba busemlonyeni wabo (Phakamisani.)  <p><br/>
<p> Ndigcine, Yehova, ezandleni zongendawo, Ndilondoloze emntwini ogonyamelayo, Abacinga ukuzikhubekisa iinyawo zam.  <p><br/>
<p> Abanekratshi bandiqhushekele isibatha nezintya, Baneke umnatha ecaleni kwendlela, Bandithiyele ngemigibe. (Phakamisani.)  <p><br/>
<p> Ndithi kuYehova, UnguThixo wam; Beka indlebe, Yehova, elizwini lesikhungo sam.  <p><br/>
<p> Yehova, Nkosi yam, nqaba endisindisayo, Uyigqubuthele intloko yam ngemini yeduli.  <p><br/>
<p> Musa ukumnika, Yehova, ongendawo iminqweno yakhe; Musa ukuwuphumelelisa umnkqangiyelo wakhe, Hleze aziphakamise. (Phakamisani.)  <p><br/>
<p> Yona intloko yabandingqingayo, Ububi bomlomo wabo mabubagubungele.   <p><br/>
<p> Mabathotyelwe amalahle avuthayo; Makabawise emlilweni, emimbithini, bangabi saphuma.   <p><br/>
<p> Indoda enolwimi mayingazinzi ehlabathini; Indoda enokugonyamela, ububi mabuyizingele ngembembetshane.   <p><br/>
<p> Ndiyazi ukuba uYehova uya kulifeza Ityala losizana, ibango lamahlwempu.   <p><br/>
<p> Inene, amalungisa aya kubulela kwigama lakho; Baya kuhlala ebusweni bakho abathe tye. <p><br/>
<p> Umhobe kaDavide. Yehova, ndiyakunqula, khawuleza uze kum; Libekele indlebe izwi lam ekudandulukeni kwam kuwe.  <p><br/>
<p> Umthandazo wam mawuhlale uhleli phambi kwakho usisiqhumiso, Nokuphakamisa kwam izandla kube ngumnikelo wangokuhlwa.  <p><br/>
<p> Umlomo wam wumisele umlindi, Yehova; Misa umgcini emnyango womlomo wam.  <p><br/>
<p> Intliziyo yam musa ukuyithobela entweni embi, Ukuba isebenze intlondi yokungendawo Namadoda asebenza ubutshinga; Mandingazidli izimnandi zawo.  <p><br/>
<p> Malindibethe ilungisa linenceba, lindohlwaye; Ioli enjalo yentloko ayingeyali intloko yam: Ngokuba usekho nomthandazo wam ebubini bawo.  <p><br/>
<p> Bakhahlelwa emacaleni engxondorha abagwebi bawo, Beve amazwi am ukuba amnandi.  <p><br/>
<p> Njengolimayo enqika umhlaba, Anjalo ukuthi saa amathambo ethu emlonyeni wengcwaba.  <p><br/>
<p> Ngokuba akuwe, Yehova, Nkosi yam, amehlo am; Ndizimela ngawe; musa ukuwuphalaza umphefumlo wam.  <p><br/>
<p> Ndigcine esangweni lomgibe wabandithiyelayo, Nasezirhintyelweni zabasebenza ubutshinga.   <p><br/>
<p> Mabeyele ezintanjeni zabo abangendawo, Ndide ndidlule mna okukanye. <p><br/>
<p> Eyokuqiqa kaDavide; oko ebesemqolombeni. Umthandazo. Ndikhala kuYehova ngezwi lam, Ndikhunga uYehova ngezwi lam,  <p><br/>
<p> Ndiphalaza inkalazo yam phambi kwakhe, Ndixela imbandezelo yam phambi kwakhe.  <p><br/>
<p> Ekutyhafeni komoya phakathi kwam, Uyayazi wena ingqushu yam. Emendweni endihamba ngawo Bandiqhushekela isibatha.  <p><br/>
<p> Bheka ngasekunene ubone, Akukho undibukayo; Andinandawo ndingasabela kuyo, Akukho uwukhathaleleyo umphefumlo wam.  <p><br/>
<p> Ndikhala kuwe, Yehova, Ndithi, Nguwe ihlathi lam, Isabelo sam ezweni labahleliyo.  <p><br/>
<p> Kubazele indlebe ukuhlahlamba kwam, Ngokuba ndiswele kakhulu: Ndihlangule kwabandisukelayo, Ngokuba bomelele kunam.  <p><br/>
<p> Wukhuphe entolongweni umphefumlo wam, Ndibulele kwigama lakho. Amalungisa aya kuzithi jize ngesithsaba ngenxa yam, Ngokuba undiphethe kakuhle. <p><br/>
<p> Umhobe kaDavide. Yehova, yiva umthandazo wam, kubekele indlebe ukutarhuzisa kwam; Ndiphendule ngokunyaniseka kwakho, ngobulungisa bakho.  <p><br/>
<p> Musa ukumsa ematyaleni umkhonzi wakho: Ngokuba phambi kwakho akukho namnye uhleliyo olilungisa.  <p><br/>
<p> Ngokuba utshaba luwusukele umphefumlo wam, Lubutyumzele emhlabeni ubomi bam; Lundihlalise ezindaweni ezimnyama, njengabafe ngonaphakade.  <p><br/>
<p> Utyhafile phakathi kwam umoya wam; Imangalisiwe phakathi kwam intliziyo yam.  <p><br/>
<p> Ndikhumbula imihla yamandulo; Ndicamngca ngemisebenzi yakho yonke, Ndicamngca ngesenzo sezandla zakho.  <p><br/>
<p> Ndizolulela kuwe izandla zam, Umphefumlo wam ukungxamele njengelizwe elibharhileyo. (Phakamisani.)  <p><br/>
<p> Khawuleza undiphendule, Yehova; uyaphela umoya wam. Musa ukubusithelisa kum ubuso bakho, Ndifane nabahla baye emhadini.  <p><br/>
<p> Ndivise kwakusasa inceba yakho, Ngokuba ndikholose ngawe. Ndazise indlela endiya kuhamba ngayo: Ngokuba ndiwuphakamisela kuwe umphefumlo wam.  <p><br/>
<p> Ndihlangule ezintshabeni zam, Yehova. Ndizimela ngawe.   <p><br/>
<p> Ndifundise ukwenza ikholo lakho, ngokuba unguThixo wam. UMoya wakho olungileyo makandikhaphele ezweni elisithabazi.   <p><br/>
<p> Ngenxa yegama lakho, Yehova, ndiphilise; Wukhuphe embandezelweni umphefumlo wam ngobulungisa bakho.   <p><br/>
<p> Ngenceba yakho zibhangise iintshaba zam, Ubatshabalalise bonke abawubandezelayo umphefumlo wam, Ngokuba ndingumkhonzi wakho. <p><br/>
<p> EkaDavide. Makabongwe uYehova, uliwa lam, Ulofundisa izandla zam ukulwa, Iminwe yam imfazwe.  <p><br/>
<p> Unceba yam, umboniselo yam, Ungxonde yam, umsindisi wam, mna lo; Ungweletshetshe yam, undizimela ngaye; Ulonyathelela abantu bam phantsi kwam.  <p><br/>
<p> Yehova, uyintoni na umntu, le nto umaziyo? Unyana womfo, le nto umnyamekelayo?  <p><br/>
<p> Umntu lo ufana nomphunga, Imihla yakhe injengethunzi elidlulayo.  <p><br/>
<p> Yehova, thoba amazulu akho, uhle; Phatha ezintabeni, ziqhume.  <p><br/>
<p> Banekisa imibane, uziphangalalise; Thuma iintolo zakho, uziduba-dube.  <p><br/>
<p> Thuma izandla zakho, zivele phezulu; Ndirhole, ndihlangule emanzini amakhulu. Esandleni soonyana bolunye uhlanga;  <p><br/>
<p> Abamlomo uthetha inkohlakalo, Abasandla sokunene sisesokunene sobuxoki.  <p><br/>
<p> Thixo, ndokuvumela ingoma entsha, Ndikubethele umrhubhe ontambo zilishumi;   <p><br/>
<p> Ulonika ookumkani usindiso, Ulohlangula uDavide umkhonzi wakhe ekreleni elinobubi.   <p><br/>
<p> Ndirhole, ndihlangule esandleni soonyana bolunye uhlanga, Abamlomo uthetha inkohlakalo, Abasandla sokunene sisesokunene sobuxoki;   <p><br/>
<p> Baze oonyana bethu babe njengezityalo ezikhulileyo ebutsheni babo; Iintombi zethu zibe njengeembombo ezivathisiweyo ngeemfakamfele ngokokwakhiwa kwebhotwe;   <p><br/>
<p> Oovimba bethu bazale, bavelise iintlobo ngeentlobo; Iigusha zethu zizale amawaka, zande ngezigidi emaphandleni ethu;   <p><br/>
<p> Iinkomo zethu zizale, Kungabikho kungenelwa, kungabikho kuthinjwa, Kungabikho kuhlahlamba ezitratweni zethu.   <p><br/>
<p> Hayi, uyolo lwabantu ekunjalo kubo! Hayi, uyolo lwabantu abaThixo unguYehova! <p><br/>
<p> Eyokudumisa kaDavide. Ndiya kukuphakamisa, Thixo wam, wena Kumkani, Ndilibonge igama lakho ngonaphakade kanaphakade.  <p><br/>
<p> Imihla yonke ndiya kukubonga, Ndilidumise igama lakho ngonaphakade kanaphakade.  <p><br/>
<p> Mkhulu uYehova, ngowokudunyiswa kakhulu; Ubukhulu bakhe abunakugocwagocwa.  <p><br/>
<p> Izizukulwana ngezizukulwana, kunconywa izenzo zakho, Kuxelwe ubugorha bakho.  <p><br/>
<p> Bunobungangamela ubuqaqawuli bendili yakho; Ngeendawo zakho ezibalulekileyo ndiya kucamngca.  <p><br/>
<p> Bothetha ngamandla ezenzo zakho ezoyikekayo, Ndibalise ngobukhulu bakho.  <p><br/>
<p> Bompompoza isikhumbuzo sokulunga kwakho okukhulu, Bamemelele ngobulungisa bakho.  <p><br/>
<p> Unobabalo nemfesane uYehova, Uzeka kade umsindo, mkhulu ngenceba.  <p><br/>
<p> Ulungile uYehova kubo bonke, Imfesane yakhe ikuzo zonke izenzo zakhe.   <p><br/>
<p> Ziyabulela kuwe, Yehova, zonke izenzo zakho, Bakubonge abakho benceba;   <p><br/>
<p> Uzuko lobukumkani bakho balutsho, Bathethe ngobugorha bakho.   <p><br/>
<p> Ukuba babazise oonyana babantu ubugorha bakhe, Ubuqaqawuli obuhle bobukumkani bakhe.   <p><br/>
<p> Ubukumkani bakho bubukumkani bamaphakade onke, Nolawulo lwakho lukwizizukulwana ngezizukulwana.   <p><br/>
<p> UYehova ungumxhasi wabo bonke abawayo, Ngumphakamisi wabo bonke abagobileyo.   <p><br/>
<p> Amehlo eento zonke akhangele kuwe, Wena ke uzinika ukudla kwazo ngexesha elililo;   <p><br/>
<p> Uyasivula isandla sakho, Uzihluthise iinto zonke eziphilileyo ngeento ezikholekileyo.   <p><br/>
<p> Ulilungisa uYehova ngeendlela zakhe zonke, Unenceba ngezenzo zakhe zonke.   <p><br/>
<p> Usondele uYehova kubo bonke abamnqulayo, Kubo bonke abamnqulayo ngenyaniso.   <p><br/>
<p> Uyayenza into ekholekileyo kwabamoyikayo, Akuve ukuzibika kwabo, abasindise.   <p><br/>
<p> UYehova ungumgcini wabo bonke abamthandayo, Abatshabalalise bonke abangendawo.   <p><br/>
<p> Umlomo wam mawuthethe indumiso kaYehova, Inyama yonke ilibonge igama lakhe elingcwele ngonaphakade kanaphakade. <p><br/>
<p> Haleluya! Mdumise uYehova, mphefumlo wam.  <p><br/>
<p> Ndiya kumdumisa uYehova lo gama ndidla ubomi; Ndiya kumbethela uhadi uThixo wam ekubeni ndingosekhoyo.  <p><br/>
<p> Musani ukukholosa ngamanene, Ngonyana womntu, yena ungenalo usindiso.  <p><br/>
<p> Uyaphuma umoya wakhe, abuyele yena emhlabeni wakhe; Ngaloo mini ayatshitsha amabhongo akhe.  <p><br/>
<p> Hayi, uyolo lwalowo uluncedo lunguThixo kaYakobi, Lwalowo ulinde kuYehova uThixo wakhe:  <p><br/>
<p> KuMenzi wezulu nomhlaba, Nolwandle neento zonke ezikulo; Kulogcina inyaniso ngonaphakade;  <p><br/>
<p> Kogweba ityala labacudiswayo; Kopha abalambileyo ukudla; KuYehova okhulula ababanjwa;  <p><br/>
<p> KuYehova ovula amehlo eemfama; KuYehova ophakamisa abagobileyo; KuYehova othanda amalungisa;  <p><br/>
<p> KuYehova ogcina abaphambukeli; Kulophakamisa inkedama nomhlolokazi, Ayiphethule indlela yabangendawo.   <p><br/>
<p> UYehova ungukumkani ngonaphakade, UThixo wakho, Ziyon, kwizizukulwana ngezizukulwana. Haleluya! <p><br/>
<p> Haleluya! Ngokuba kulungile ukuvuma ngoThixo wethu; Ngokuba kumnandi, ifanelekile indumiso.  <p><br/>
<p> Umakhi weYerusalem nguYehova; Abagxothwa bakwaSirayeli ubabuthela khona.  <p><br/>
<p> Ulophilisa abaphuke intliziyo, Abophe amanxeba abo;  <p><br/>
<p> Ulobala inani leenkwenkwezi, Ezibiza zonke ngamagama.  <p><br/>
<p> Inkulu iNkosi yethu, inamandla amakhulu; Ingqondo yayo ayiphele ndawo.  <p><br/>
<p> Ulophakamisa abalulamileyo nguYehova, Uthobela abangendawo emhlabeni.  <p><br/>
<p> Hlabelani kuYehova eyokubulela, Mbetheleni uhadi uThixo wethu.  <p><br/>
<p> Ulosibekelisa izulu ngamafu, Ulolungisela umhlaba imvula; Ulontshulisa utyani ezintabeni;  <p><br/>
<p> Ulonika inkomo ukudla, Namathole ehlungulu alilayo.   <p><br/>
<p> Akabunanze nganto ubugorha behashe, Akakholiswa zizitho zendoda;   <p><br/>
<p> UYehova ukholiswa ngabamoyikayo, Abalinde inceba yakhe.   <p><br/>
<p> Mncome uYehova, Yerusalem. Mdumise uThixo wakho, Ziyon:   <p><br/>
<p> Ngokuba eyomelezile imivalo yamasango akho, Ebasikelele abantwana bakho phakathi kwakho.   <p><br/>
<p> Ngulomisa uxolo emideni yakho, Wakuhluthisa ngengqolowa etyebileyo.   <p><br/>
<p> Ulothumela intetho yakhe ehlabathini, Ilizwi lakhe ligidima ngokukhawuleza;   <p><br/>
<p> Ulonika ikhephu njengoboya bezimvu, Ugcwayela iqabaka njengothuthu,   <p><br/>
<p> Ephosa umkhenkce wakhe njengamaqhekeza; Ngubani na onokuma phambi kwengqele yakhe?   <p><br/>
<p> Uthumela ilizwi lakhe, ezo nto azinyibilikise; Uvuthuzisa umoya wakhe, aqukuqele amanzi.   <p><br/>
<p> Uloxelela uYakobi ilizwi lakhe, USirayeli imimiselo yakhe namasiko akhe.   <p><br/>
<p> Akenjanga ngalo kolunye uhlanga, Namasiko aluwazi. Haleluya! <p><br/>
<p> Haleluya! Dumisani uYehova emazulwini; Mdumiseni ezindaweni eziphezulu.  <p><br/>
<p> Mdumiseni, nonke zithunywa zakhe; Mdumiseni, nonke mikhosi yakhe;  <p><br/>
<p> Mdumiseni, wena langa, nawe nyanga; Mdumiseni, nonke zinkwenkwezi zinokukhanya;  <p><br/>
<p> Mdumiseni, mazulu awo amazulu, Nani, manzi angaphezu kwezulu.  <p><br/>
<p> Mazilidumise ezo nto igama likaYehova; Ngokuba wawisa umthetho, zadalwa.  <p><br/>
<p> Wazimisa ngonaphakade kanaphakade, Wazimisela ummiselo ezingayi kuwugqitha.  <p><br/>
<p> Dumisani uYehova ehlabathini, Nina bominenga, nani nonke, manzi enzonzobila:  <p><br/>
<p> Wena mlilo, nawe sichotho; wena khephu, nawe msi; Moya uvuthuzayo, ulenzayo ilizwi lakhe;  <p><br/>
<p> Nina zintaba, nani zinduli nonke, Nina mithi eneziqhamo, nani misedare nonke;   <p><br/>
<p> Nina marhamncwa, nani zinkomo nonke, Nina zinambuzane, nani zintaka zinamaphiko;   <p><br/>
<p> Ookumkani behlabathi, nezizwe zonke, Abathetheli nabagwebi behlabathi lonke;   <p><br/>
<p> Umlisela kwanomthinjana, Amadoda amakhulu kunye nabafana:   <p><br/>
<p> Mabalidumise igama likaYehova, Ngokuba liyingxonde igama lakhe yena yedwa; Indili yakhe ingaphezu komhlaba nezulu.   <p><br/>
<p> Wabaphakamisela abantu bakhe uphondo, Lwayindumiso kwabakhe benceba bonke, Koonyana bakaSirayeli, abantu abasondeleyo kuye. Haleluya! <p><br/>
<p> Haleluya! Mvumeleni uYehova ingoma entsha, Indumiso yakhe ebandleni labenceba.  <p><br/>
<p> USirayeli makavuye ngoMenzi wakhe; Usapho lwaseZiyon malugcobe ngoKumkani walo.  <p><br/>
<p> Mabalidumise igama lakhe beqamba, Bembethela ingqongqo nohadi.  <p><br/>
<p> Ngokuba uYehova uyakholiswa ngabantu bakhe, Uyabahombisa abalulamileyo ngoloyiso.  <p><br/>
<p> Mabadlamke benozuko abenceba, Mabamemelele besezililini zabo.  <p><br/>
<p> Yimibongo kaThixo emqaleni wabo, Likrele elintlangothi mbini esandleni sabo;  <p><br/>
<p> Ukuze benze impindezelo ezintlangeni, Izohlwayo ezizweni;  <p><br/>
<p> Bakhonkxe ookumkani bazo ngemixokelelwane, Nabazukileyo kuzo ngamakhamandela esinyithi;  <p><br/>
<p> Benze kubo isiko elibhaliweyo. Luzuko olo lwabakhe benceba bonke. Haleluya! <p><br/>
<p> Haleluya! Dumisani uThixo engcweleni yakhe, Mdumiseni esibhakabhakeni samandla akhe.  <p><br/>
<p> Mdumiseni ngenxa yobugorha bakhe, Mdumiseni ngokobuninzi bobukhulu bakhe.  <p><br/>
<p> Mdumiseni ngokuvuthela isigodlo, Mdumiseni ngomrhubhe nohadi.  <p><br/>
<p> Mdumiseni ngengqongqo nengqungqo, Mdumiseni ngeento ezineentambo nogwali.  <p><br/>
<p> Mdumiseni ngamacangci akhenkcezayo, Mdumiseni ngamacangci adumayo.  <p><br/>
<p> Yonke into ephefumlayo mayimdumise uYehova. Haleluya! <p><br/>
</body></html>
